ⲙⲛ̄ ⲓⲏ̄ⲥ • ⲛ︤ⲛ︥ⲧⲁⲩϯ ⲡⲛⲟⲙⲟⲥ ⲛⲁⲓ • ⲁⲗⲗⲁ ⲁ ⲛⲉⲧ ⲙ̄ⲙⲁⲩ
ϣⲁϫⲉ ⲙⲛ̄ ⲡⲛⲟⲩⲧⲉ • Ⲡϣⲏⲣⲉ ϩⲱⲱϥ ⲙ̄ ⲙⲁⲣⲓⲁ : ⲟⲩ‐
ⲡⲣⲟⲫⲏⲧⲏⲥ ⲡⲉ • ⲛ̄ⲧⲉ ⲡⲛⲟⲩⲧⲉ • ⲉⲁ ⲛⲓⲟⲩⲇⲁⲓ ⲉⲥϫⲉⲩ‐
ⲛⲁⲥ̄⳨ⲟ︦ⲩ︦ ⲙ̄ⲙⲟϥ • ϫⲉ ⲁϥⲃⲱⲗ ⲉ ⲃⲟⲗ ⲛ̄ ⲛ̄ⲛⲟⲙⲟⲥ ⲙ̄
ⲡⲥⲁⲃⲃⲁⲧⲟⲛ • ⲁ ⲡⲛⲟⲩⲧⲉ ⲛⲁϩⲙⲉϥ ⲉ ⲛⲉⲩϭⲓϫ • ⲁϥⲃⲱⲕ
ⲉϫⲛ̄ ⲟⲩⲁ ⲛ̄ ⲛ̄ⲧⲟⲟⲩ • ⲙ̄ⲡ ⲟⲩⲉⲓⲙⲉ ⲉ ⲡⲛ̄ⲧⲁϥϣ|ⲱⲡⲉ
ⲙ̄ⲙⲟϥ • ⲁⲩϭⲱⲡⲉ ⲛ̄ ϩⲛ̄ⲕⲉ ⲥⲟⲟⲛⲉ • ⲙⲛ̄ ⲕⲉ ⲟⲩⲁ ϫⲉ
ⲓⲥ̄ • ⲉⲩⲡⲣⲟⲫⲏⲧⲏⲥ ⲟⲛ ⲡⲉ • ⲁⲩⲙⲟⲩⲟⲩⲧ ⲙ̄ⲙⲟϥ ϩⲓϫⲛ̄
ⲟⲩϣⲉ ⲛ̄ ⲥ̄⳨ⲟ︦ⲥ︦• ⲡⲁⲓ ⲧⲉⲛⲟⲩ ⲉⲧⲉⲧⲛ̄ϣⲱⲡ ⲛ̄ⲛⲓϩⲉ ⲉ ⲣⲟϥ
ⲉ ⲡϫⲓⲛϫⲏ • ⲉⲧⲛ̄ⲃⲏⲕ ⲉ ⲟⲩⲱϣⲧ̄ ⲛⲁϥ : Ⲁⲩⲱ ⲛ̄ ⲛϣ̄ϣⲉ ⲁⲛ
ⲉⲟⲩⲱϣⲧ̄ ⲙ̄ ⲙⲟⲩⲛⲅ̄ ϭⲓϫ ⲛ̄ⲣⲱⲙⲉ • ⲁⲗⲗⲁ ⲛ̄ⲛⲁⲟⲩⲱϣⲧ̄
ⲙ̄ ⲡⲛⲟⲩⲧⲉ ⲙ̄ⲁⲩⲁⲁϥ :-Ⲛ̄ⲑⲉ ⲛ̄ⲧⲁϥϣⲁϫⲉ ⲙⲛ̄ ⲡⲛ̄ⲉⲓⲱⲧ •
ⲙⲱⲩⲥⲏⲥ • ⲉϥϯ ⲛⲟⲙⲟⲥ ⲛⲁϥ • ϫⲉ ⲛ̄ ⲛ︦ⲕ︦ⲟⲩⲱϣⲧ̄ ⲉ ⲛⲟⲩⲧⲉ
ⲛ̄ ϣⲙ̄ⲙⲟ • ⲛ̄ ⲧⲉⲣⲉ ⲥⲱⲧⲙ̄ ⲉ ⲛⲁⲓ ⲛ̄ϭⲓ ⲁⲡⲁ ⲃⲁⲭⲟⲥ •
ⲡⲉⲡⲣⲉⲥⲃⲩⲧⲉⲣⲟⲥ • ⲁϥ[ϭ]|ⲱⲛⲧ̄ ϩⲛ̄ ⲟⲩϭⲱⲛⲧ̄ ⲛ̄ⲧⲉ ⲡⲛⲟⲩⲧⲉ •
ⲁⲩⲱ ⲡⲉϫⲁϥ ⲙ̄ ⲡⲥⲁⲙⲁⲣⲓⲧⲏⲥ • ϫⲉ ⲟⲛⲧⲟⲥ ⲡⲣⲁⲛ ⲙ̄
ⲡⲡⲁⲧⲣⲓⲁⲣⲭⲏⲥ • ⲛ̄ⲧⲁⲩⲧⲁⲁϥ ⲉ ⲣⲟⲕ ⲛⲁⲛⲟⲩⲃ • ⲁⲗⲗⲁ
ⲧⲉⲕⲡⲓⲥϯⲥ ϣⲟⲩⲉⲓⲧ • ⲁⲩⲱ ⲕ̄ϣⲱⲛⲉ ϩⲛ̄ ⲛⲉⲕⲛⲟⲃⲉ • Ⲡⲗⲏⲛ
ⲙⲛ̄ ⲣⲁⲛ ϩⲓ ⲥⲭⲏⲙⲁ • ⲛⲁⲛⲉϩⲙ̄ ⲡⲣⲱⲙⲉ • ⲉϣⲱⲡⲉ
ⲉⲙⲛ̄ⲧⲁϥ ⲙ̄ⲙⲁⲩ ⲙ̄ ⲡⲇⲉⲗⲓⲟⲛ • ⲉⲧⲉ ⲧⲡⲓⲥϯⲥ ⲛ̄ ⲟⲣⲑⲟ‐
ⲇⲟⲝⲟⲥ ⲡⲉ :-Ⲁⲗⲏⲑⲟⲥ ϯⲙⲁⲕⲁⲣⲓⲍⲉ ⲛ̄ ⲛ̄ϩⲑ̄ⲛⲟⲥ • ⲛ̄ϩⲟⲩⲉ
ⲉ ⲣⲟⲕ • ϫⲉ ⲛⲉⲧ ⲙ̄ⲙⲁⲩ ⲙ̄ⲡ ⲟⲩⲥⲟⲩⲉⲛ ⲡⲥⲟⲩⲛ • ⲁⲩⲱ
ⲛ̄ⲥⲉⲱϣ ⲁⲛ ⲙ̄ ⲡⲧⲁⲙⲓⲟ ⲙ̄ | ⲡⲛⲟⲩⲧⲉ ⲛ̄ ⲧⲕ̄ϩⲉ • ⲉⲕϫⲱ
ⲙ̄ⲙⲟⲥ • ϫⲉ ⲛⲉϩⲃⲏⲩⲉ ⲧⲏⲣⲟⲩ ⲥⲟⲟϥ ⲛⲁⲓ ⲛ̄ⲧⲁ ⲡⲛⲟⲩⲧⲉ •
ⲥⲟⲛⲧⲟⲩ ⲉⲧⲣ ⲙ̄ⲡⲓⲥⲧⲟⲥ ϫⲓⲧⲟⲩ • ϩⲛ̄ ⲟⲩϣⲉⲡ ϩ̄ⲙⲟⲧ :-
Ⲙ̄ⲡⲉ ⲕⲙⲟⲩϣⲧ̄ ⲱ̄ ⲡⲥⲁⲙⲁⲣⲓⲧⲏⲥ • ⲛⲅ̄ ⲉⲓ̈ⲙⲉ ⲉ ⲡⲉⲧ ⲥⲏϩ •
ϫⲉ ϩⲱⲃ ⲛⲓⲙ • ⲛ̄ⲧⲁ ⲡⲛⲟⲩⲧⲉ ⲧⲁⲙⲓⲟⲟⲩ • ⲛⲁⲛⲟⲩⲟⲩ •
ⲁⲩⲱ ⲙⲛ̄ ⲗⲁⲁⲩ ⲥⲧⲏⲩ ⲉ ⲃⲟⲗ • ⲉⲩϫⲓ̈ ⲙ̄ⲙⲟⲟⲩ ϩⲛ̄
ⲟⲩϣⲉⲡ ϩⲙⲟⲧ :-Ⲱ̄ ⲡⲁⲑⲏⲧ ⲛ̄ⲥⲁⲙⲁⲣⲓⲧⲏⲥ ⲉⲛ ⲛ̄ⲡⲣⲟⲥ‐
ⲕⲩⲛⲉⲓ ⲁⲛ ⲙ̄ ⲡⲉⲥ̄⳨ⲟ︦ⲥ︦• ϩⲱⲥ ⲛⲟⲩⲧⲉ • ⲁⲗⲗⲁ ⲙ̄
ⲡⲣⲟⲥⲕⲩⲛⲉⲓ ⲛⲁϥ • ⲁⲩⲱ ⲛ̄ϯⲉⲟⲟⲩ ⲛⲁϥ • ϫⲉ ⲁ ⲡϣⲏⲣⲉ
ⲙ ⲡⲛⲟⲩⲧⲉ ϯ ⲉⲟⲟⲩ ⲛⲁϥ • ϫⲉ ⲁϥ|ϫⲱⲕ ⲉ ⲃⲟⲗ ⲛⲉϥⲟⲓ‐
ⲕⲟⲛⲟⲙⲓⲁ ϩⲓ ϫⲱϥ • Ⲥⲱⲧⲙ̄ ⲉ ⲣⲟⲓ ⲱ̄ ⲡⲥⲁⲙⲁⲣⲓⲧⲏⲥ •
ⲧⲁϣⲁϫⲉ ⲛⲙ̄ⲙⲁⲕ • ⲁ ⲡϩⲱⲃ ⲛ̄ ϩⲟⲙⲛ︦ⲧ︦ ⲟⲩⲱⲛϩ̄ ⲉ ⲃⲟⲗ •