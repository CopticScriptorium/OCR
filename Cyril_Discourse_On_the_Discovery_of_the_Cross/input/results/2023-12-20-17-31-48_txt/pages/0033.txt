ⲧⲁⲛϯⲟⲭⲓⲁ ⲁⲩϭⲱⲡⲉ ⲛ̄ ⲕⲱⲛⲥⲧⲁⲛϯⲛⲟⲥ • ⲁⲩⲑⲙ̄ⲥⲱϥ
ⲉϫⲙ̄ ⲡⲉⲑⲣⲟⲛⲟⲥ ⲛ̄ ϩⲣⲱⲙⲏ • ⲁⲩϯ ⲉ ϫⲱϥ ⲙ̄ ⲡⲉⲥⲧⲉ‐
ⲫⲁⲛⲟⲥ ⲛ̄ ⲧⲙⲛ̄ⲧⲉⲣⲣⲟ • ⲙⲛ̄ ⲧ̄ⲉϭⲣⲏⲡⲉ :-Ⲁⲩⲱ ⲁⲩⲛ̄
ⲇⲱⲣⲟⲛ ⲛⲁϥ • ⲛ̄ϭⲓ ⲛ̄ⲛⲟϭ ⲛ̄ ⲧⲡⲟⲗⲓⲥ ⲥⲛ̄ⲧⲉ • ⲁⲩⲱ
ⲛⲉⲩϯ ⲉⲟⲟⲩ ⲙ̄ ⲡⲛⲟⲩⲧⲉ ⲉ ⲧⲃⲉ ⲧϥ̄ⲙⲛ︦ⲧ︦ⲁⲅⲁⲑⲱⲥ • ⲙⲛ̄
ⲧϥ̄ⲙⲛ︦ⲧ︦ⲙⲁⲓ ⲣⲱⲙⲉ • ⲛ̄ⲧⲁϥⲟⲩⲱⲛϩⲥ̄ ⲉ ⲃⲟⲗ • ⲉ ϩⲟⲩⲛ
ⲉ ⲟⲩⲟⲛ ⲛⲓⲙ :-ⲛ̄ⲧⲉⲩⲛⲟⲩ ⲁϥⲕⲱ ⲉ ⲃⲟⲗ ⲛ︦ⲛ︦ⲙ︦ⲙⲁⲛⲱⲧ
ⲉ ϩⲟⲩⲛ ⲧⲏⲣⲟⲩ • ⲕⲁⲧⲁ ⲙⲁ • ⲉ ⲁϥⲭⲁⲣⲓⲍⲉ ⲛ̄ ⲟⲩⲉⲓⲣⲏⲛⲏ
ⲛⲁϣⲱⲥ • ⲛ̄ ⲛⲉⲕ̄ⲗⲏⲥⲓⲁ • ⲉ ⲁϥⲥϩⲁⲓ ⲛ̄ ⲟⲩⲉⲡⲓⲥⲧⲱⲗⲏ •
ϣⲁ ⲡⲉⲡⲓⲥⲕⲟⲡⲟⲥ ⲟⲣⲑⲟⲇⲟⲝⲟⲥ • ϩⲙ̄ ⲙⲁⲁ ⲛⲓⲙ • ⲉ ⲧⲣⲉ
ⲩϣⲗⲏⲗ ϩⲁ ⲣⲟϥ • ⲙⲛ̄ ⲧϥ̄ⲙⲛ︦ⲧ︦ⲉⲣⲣⲟ ⲧⲏⲣⲉⲥ • ⲉ ⲧⲣⲉ
ⲡⲛⲟⲩⲧⲉ ⲥⲕⲉⲡⲁⲍⲉ ⲙ̄ⲙⲟϥ • ⲁⲩⲱ ⲛⲉⲣⲉ ⲟ[ⲩⲛ]|ⲟϭ ⲛ̄‐
ⲓⲣⲏⲛⲏ • ⲕⲱⲧⲉ ⲉ ⲣⲟϥ • ⲛ̄ ⲥⲁ ⲥⲁ ⲛⲓⲙ • ϩⲛ̄ⲛⲟϭ ⲛ̄ ⲡⲉⲧ
ⲛⲁⲛ̄ⲟⲩⲃ • ⲁ ⲡⲛⲟⲩⲧⲉ ⲭⲁⲣⲓⲍⲉ ⲙ̄ⲙⲟⲟⲩ ⲛ̄ ⲛⲉⲕⲕⲗⲏⲥⲓⲁ
ⲉ ⲃⲟⲗ ϩⲓ ⲧⲟⲟⲧϥ̄ • ⲙⲛ̄ ⲛⲉⲡⲣⲟⲉⲥⲧⲟⲥ ⲛ̄ ⲛⲉⲕⲕⲗⲏⲥⲓⲁ :-
Ⲉϥⲉⲡⲓⲧⲣⲉⲡⲉ ⲛⲁⲩ ⲉ ⲧⲣⲉ ⲩⲕⲱⲧ ⲛ̄ ϩⲛ̄ⲉⲕⲕⲗⲏⲥⲓⲁ ⲕⲁⲧⲁ
ⲙⲁ • ⲡⲣⲟⲥ ⲡⲉⲟⲟⲩ ⲛ̄ ⲧϥ̄ⲙⲛ̄ⲧⲉⲣ̄ⲣⲟ :-Ⲁⲩϫⲡⲟ ⲇⲉ ⲛⲁϥ
ⲛ̄ ⲟⲩϣⲏⲣⲉ • ⲁϥⲙⲟⲩⲧⲉ ⲉ ⲡϥ̄ⲣⲁⲛ ϫⲉ ⲕⲟⲛ̄ⲥⲧⲁⲛⲧⲟⲥ •
ⲕⲁⲧⲁ ⲡϥ̄ⲣⲁⲛ ⲙ̄ⲙⲓⲛ ⲙ̄ⲙⲟϥ :-Ⲙⲛ︦ⲛ︦ⲥⲁ ⲛⲁⲓ ⲟⲛ ⲁⲩϫⲡⲟ
ⲛⲁϥ ⲛ̄ⲕⲉ ⲟⲩⲁ • ⲁϥⲙⲟⲩⲧⲉ [ⲉ] ⲡϥ̄ⲣⲁⲛ ϫⲉ ⲕⲟⲥ|[ⲧⲁⲛⲧⲟⲥ
ⲕⲁ]ⲧⲁ ⲡϥ̄ⲣⲁⲛ ⲟⲛ • ⲛ̄ ⲧⲉⲣ ⲟⲩⲣ︥ ⲛⲟϭ ⲛ̄ ⲟⲩⲕⲟⲩⲓ • ⲁⲩϯ ⲉ
ϫⲱⲟⲩ • ⲙ̄ ⲡⲉⲥⲧⲉⲫⲁⲛⲟⲥ ⲛ̄ ⲧⲙⲛ︤ⲧ︥ⲉⲣⲣⲟ ⲙⲛ̄ ⲧⲉϭⲣⲏⲡⲉ •
Ⲁⲩⲱ ⲁⲩⲧⲁⲙⲉ ⲉ ⲡⲣ̄ⲣⲟ ⲕⲱⲛⲥⲧⲁⲛϯⲛⲟⲥ ϫⲉ ⲥⲉϣⲙ̄ϣⲉ
ⲉⲓⲇⲱⲗⲟⲛ • ϩⲛ̄ ϩⲁϩ ⲙ̄ⲙⲁ :-Ⲁⲩⲱ ⲛ̄ⲧⲉⲩⲛⲟⲩ ⲁϥⲧⲛ̄ⲛⲟⲟⲩ
ⲛ̄ⲟⲩⲕⲉⲗⲉⲩⲥⲓⲥ ⲕⲁⲧⲁ ⲡⲟⲗⲓⲥ • ⲉ ⲧⲣⲉ ⲩϣⲧⲁⲙ ⲛ̄ ⲛⲣ̄ⲡⲏⲩⲉ •
ⲛ̄ⲥⲉⲃⲓ ⲛ̄ⲛⲉⲩϣⲟϣⲧ̄ ⲛ̄ⲥⲉⲧⲁⲁⲩ ⲉ ⲛⲉⲡⲣⲟⲉⲥⲧⲟⲥ • ⲛ̄ ⲛⲕ̄-
ⲕⲗⲏⲥⲓⲁ • Ⲁⲩⲱ ⲁⲩϭⲓⲛⲉ ⲛ̄ ϩⲛ̄ⲛⲟϭ ⲛ̄ ⲭⲣⲏⲙⲁ • ⲉ ⲃⲟⲗ
ⲛ̄ϩⲏⲧⲟⲩ • ⲁⲩϫⲱⲱⲣⲟⲩ ⲉ ⲃⲟⲗ • ⲉ ⲡⲕⲱⲧ ⲛ̄ ⲛ︦ⲕ︦ⲗⲏⲥⲓⲁ
ⲕⲁⲧⲁ ⲙⲁ • ⲕⲁⲧⲁ ⲧⲕⲉⲗⲉⲩⲥⲓⲥ ⲙ̄ ⲡⲣ︦ⲣ︦ⲟ :-Ⲁϥⲧⲱⲟⲩⲛ
ⲛ̄ ϩⲛ̄ ⲟⲩϭⲉⲡⲏ ⲛ̄ϭⲓ ⲕⲱⲛⲥⲧⲁⲛ̄|ϯⲛⲟⲥ • ⲁϥϫⲓ ⲛⲙ̄ⲙⲁϥ •
ⲛ̄ⲧⲉϥⲙⲁⲁⲩ ⲙⲛ̄ ⲧϥ̄ⲥⲱⲛⲉ ⲙ̄ ⲡⲁⲣⲑⲉⲛⲟⲥ • ⲙⲛ̄ ⲟⲩ‐
ⲁⲡⲟⲥⲕⲉⲩⲏ ⲉⲛⲁϣⲱⲥ • ⲙⲛ̄ ⲟⲩⲙⲏⲏϣⲉ ⲙ̄ⲙⲁⲧⲟⲓ • ϩⲓ
ϩⲙ̄ϩⲁⲗ • ⲁⲩⲱ ϩⲛ̄ⲛⲟϭ ⲛ̄ⲉⲡⲓⲥⲕⲟⲡⲟⲥ ⲉⲩⲟⲩⲁⲁⲃ ⲁϥⲃⲱⲕ
ⲛⲙ̄ⲙⲁⲩ ⲉ ϩⲟⲩⲛ ⲉ ⲑⲓ̈ⲉ︦ⲗⲏ︦ⲙ︦ :-Ⲁⲩⲱ ⲁϥⲧⲣⲉⲩⲉⲓⲛⲉ