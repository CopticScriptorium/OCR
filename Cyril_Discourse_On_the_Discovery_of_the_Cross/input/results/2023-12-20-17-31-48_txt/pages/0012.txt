ⲧⲁⲟⲩⲟ ⲛⲁⲓ • ⲛ̄ϭⲓ ⲁⲡⲁ ⲃⲁⲭⲟⲥ • ⲁϥⲱϣ ⲉ ⲡⲙⲏⲏϣⲉ
ϩⲛ̄ ⲧⲉⲥⲙⲏ ⲙ̄ ⲡⲉⲩⲁⲅⲅⲉⲗⲓⲟⲛ • Ϫⲉ ⲡⲉⲧ ⲟⲃⲉ ⲙⲁⲣϥ̄ⲉⲓ
ϣⲁ ⲣⲟⲓ ⲛϥ̄ⲥⲱ • ⲡⲉⲧ ⲡⲓⲥⲧⲉⲩⲉ ⲉ ⲡⲉⲥ̄⳨ⲟ︦ⲥ︥ ⲙ̄ ⲡⲉⲭⲥ̄ • ⲁⲩⲱ
ⲁ ⲡⲙⲏⲏϣⲉ ⲛ ⲙ̄ⲡⲓⲥⲧⲟⲥ ⲃⲱⲕ ⲉϫⲙ̄ ⲡⲗⲁⲕⲕⲟⲥ • ⲁⲩϫⲓ
ⲉ ⲃⲟⲗ ⲛ̄ϩⲏⲧϥ̄ • ⲁⲩϭⲛ̄ⲧϥ̄ ⲉϥϩⲟⲗϭ̄ ⲉ ⲡϥ̄ⲉⲓⲱ • ⲁⲩⲱ
ⲉⲛⲁⲛⲟⲩⲃ ⲙ̄ⲙⲁⲧⲉ :-Ⲁⲩⲱ ⲛ̄ ⲧⲉⲣ ⲟⲩϭⲱϣⲧ̄ ⲉ ⲡⲉⲥⲏⲧ ⲉ
ⲡⲗⲁⲕⲕⲟⲥ • ⲛ̄ϭⲓ ⲛⲉⲧ ⲡⲛ̄ⲅ ⲙ̄ⲟⲟⲩ • ⲁⲩϭⲓⲛⲉ ⲁⲩⲱ ⲁⲩⲛⲁⲩ |
ⲛⲁⲩ (sic) ⲉⲩⲕⲟⲩⲓ ⲛ ⲥ̄⳨ⲟ︦ⲥ︦ ⲙ̄ ⲡⲉⲥⲙⲟⲧ ⲛ̄ ⲟⲩⲗⲁⲙⲡⲁⲥ
ⲛ̄ ⲟⲩⲟⲉⲓⲛ • ⲁⲩⲱ ⲁⲩⲱϣ ⲉ ⲃⲟⲗ ⲧⲏⲣⲟⲩ • ϫⲉ ⲟⲩⲁ ⲡⲉ
ⲡⲉⲭⲥ̄ ⲓⲥ̄ • ⲙⲛ̄ ⲡϥ︤ⲥ︥⳨ⲟ︦ⲥ︦ ⲉⲧ ϩⲁ ⲉⲟⲟⲩ • Ⲛ ⲧⲉⲣ ⲉϥⲥⲱⲧⲙ̄
ⲉ ⲛⲁⲓ ⲛ̄ϭⲓ ⲡⲥⲁⲙⲁⲣⲓⲧⲏⲥ • ⲁϥⲣ̄ ϩⲟⲧⲉ • ⲙ̄ⲡ ϥ̄ⲟⲩⲱϣ ⲉ
ϣⲁϫⲉ ⲛ̄ⲥⲁ ⲡⲉⲥⲧⲁⲩⲣⲟⲥ ⲛ̄ⲕⲉ ⲥⲟⲡ : Ⲁⲩⲱ ⲛ̄ ⲧⲉⲣⲉ ϥ̄ⲉⲓⲃⲉ
ⲛ̄ϭⲓ ⲡⲥⲁⲙⲁⲣⲓⲧⲏⲥ ⲁϥⲃⲱⲕ ϫⲉ ϥⲛⲁⲥⲉ ⲙⲟⲟⲩ ϩⲛ̄ ⲛⲉϥ‐
ⲁⲅⲅⲉⲓⲟⲛ • ⲁⲩⲱ ⲛ̄ ⲧⲉⲣ ϥ̄ⲧⲙ̄ϩⲉ ⲟⲩⲟⲛ • ⲁϥⲣ̄ϩⲃⲁ ⲙⲡ
ϥ̄ϭⲛ̄ ⲉϥⲛⲁⲣ ⲟⲩ • ⲁⲩⲱ ⲛϥ̄ⲙⲟⲕϩ̄ ⲛ̄ⲧⲉ ⲡⲓⲃⲉ ⲙⲛ̄ ⲛⲉϥ‐
ⲣⲱⲙⲉ : Ⲁⲩⲱ ⲛ̄ ⲧⲉⲣⲉ ϥⲁⲛⲁⲅⲅⲏ ϩⲁ ⲡⲓ̈ⲃⲉ • ⲁϥⲧⲱⲟⲩⲛ
ⲁϥⲃⲱⲕ ⲉϫⲙ̄ ⲡⲗⲁⲕⲕⲟⲥ • ⲛ̄ⲧⲟϥ ⲙⲛ̄ ⲛϥ̄ⲣⲱⲙⲉ • ϫⲉ
ⲩⲛⲁ|ⲃⲓ ϩⲙ̄ ⲡⲙⲟⲟⲩ ⲛ̄ⲥⲉⲥⲱ ⲁϥϭⲱϣⲧ̄ ⲉ ⲡⲉⲥⲏⲧ ⲉ ⲡⲗⲁⲕ‐
ⲕⲟⲥ • ⲛ̄ϭⲓ ⲡⲥⲁⲙⲁⲣⲓⲧⲏⲥ • ⲁϥⲛⲁⲩ ⲉⲩ ⲧⲏⲡⲟⲥ ⲛ̄ ⲥ̄⳨ⲟ︦ⲥ︦•
ⲉϥⲟ ⲛ̄ⲑⲉ ⲛ̄ ⲟⲩⲗⲁⲙⲡⲁⲥ ⲛ̄ ⲟⲩⲟⲉⲓⲛ • Ⲡⲗⲏⲛ ⲁϥϫⲓ ⲛⲁϥ
ⲛ̄ ⲟⲩⲙⲛ︦ⲧ︦ϫⲁⲣ ϩⲏⲧ • ⲁϥⲛⲉϫ ⲑⲟⲧⲉ ⲥⲁ ⲃⲟⲗ ⲙ̄ⲙⲟϥ •
ⲁⲩⲱ ⲁϥⲙϩ̄ ⲙⲟⲟⲩ ϩⲙ̄ ⲡⲗⲁⲕⲕⲟⲥ ⲁϥⲥⲱ • ⲁϥϩⲉ ⲉ ⲣⲟϥ
ⲉ ⲁϥⲣ̄ ϩⲙ︦ϫ︦ • ⲉϥⲥⲁϣⲉ ⲁⲩⲱ ⲉϥⲗⲟⲙⲉⲥ • Ⲁϥⲱϣ ⲉ ⲃⲟⲗ
ⲛ̄ϭⲓ ⲡⲥⲁⲙⲁⲣⲓⲧⲏⲥ • ϫⲉ ⲁⲗⲏⲑⲟⲥ ⲁ ⲡⲉⲭⲥ̄ • ⲙⲛ̄ ⲡϥ̄‐
ⲥⲧⲁⲩⲣⲟⲥ ⲉⲓⲣⲉ ⲛ̄ ϩⲛ̄ϣⲡⲏⲣⲉ • ϩⲣⲁⲓ ⲛ̄ϩⲏⲧⲛ̄ ⲙ̄ⲡⲟⲟⲩ •
Ⲁⲩⲱ ⲛ̄ⲧⲉⲩⲛⲟⲩ ⲁϥⲃⲱⲕ ϣⲁ ⲡⲡⲉⲧ ⲟⲩⲁⲁⲃ • ⲁⲡⲁ
ⲃⲁⲭⲟⲥ ⲡⲉϫⲁϥ ⲛⲁϥ • ϫⲉ ϫⲓ ⲛⲁⲕ ⲛ̄ⲛⲁⲭⲣⲏⲙⲁ ⲛ̄-
ⲧⲁⲉⲛⲧⲟⲩ ⲉ ⲧϩⲓⲏ ⲛⲙ̄ⲙⲁⲓ • ⲛⲅ̄ ⲧⲁⲁⲩ ⲉⲛ[ⲛ̄] | ϩⲏⲕⲉ •
ⲛⲅ̄ ⲧⲁⲙⲟⲓ ⲉ ⲡⲙⲁ ⲙ̄ ⲡ̄ϣⲉ ⲙ̄ ⲡⲉⲥ̄⳨ⲟ︦ⲥ︦ ⲉⲧ ⲟⲩⲁⲁⲃ
ⲧⲁⲡⲣⲟⲥⲕⲩⲛⲏ ⲛⲁϥ • ⲡⲉϫⲉ ⲡⲉⲡⲣⲉⲥⲃⲩⲧⲉⲣⲟⲥ ⲛⲁϥ • ϫⲉ
ⲡⲁ ϣⲏⲣⲉ • ⲙⲉⲩϫⲓ ⲭⲣⲏⲙⲁ ϩⲁ ⲧⲇⲱⲣⲁⲓ ⲙ̄ ⲡⲉⲡⲛⲁ̄
ⲉⲧ ⲟⲩⲁⲁⲃ • Ⲡⲗⲏⲛ ⲉϣⲱⲡⲉ ⲉⲕⲟⲩⲉⲉⲣ ⲧⲉⲗⲓⲟⲥ • ⲧⲱⲟⲩⲛ
ⲛⲅ̄ ⲃⲱⲕ ⲉ ⲑⲓ︦ⲉ︦ⲗⲏ︦ⲙ︦ • ⲛⲅ̄ ϣⲓⲛⲉ ⲛ̄ⲥⲁ ⲡⲧⲟⲡⲟⲥ ⲉⲧ ⲟⲩⲁⲁⲃ •
ⲛ̄ⲧⲁⲛⲁⲥⲧⲁⲥⲓⲥ • ⲛⲅ̄ ⲃⲱⲕ ⲉ ⲧⲕ̄ⲕⲗⲏⲥⲓⲁ ⲉⲧ ⲙ̄ⲙⲁⲩ •