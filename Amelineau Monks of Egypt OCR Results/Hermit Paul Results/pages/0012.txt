ⲁϥϯ ⲱⲟⲩ ⲙⲫϯ ⲫⲏ ⲉⲧⲉⲣⲉ ϩⲱⲃ ⲛⲓⲃⲉⲛ ⲟⲛϩ ⲛⲧⲟⲧϥ ⲟⲩⲟϩ ⲁϥⲕⲟⲩⲗⲱⲗ
ⲡⲉϥⲥⲱⲙⲁ ϩⲉⲛ ϯⲥⲧⲟⲗⲏ ⲉⲑⲟⲩⲁⲃ ⲟⲩⲟϩ ⲁϥϥⲁⲓ ⲙⲙⲟϥ ⲁϥⲉⲛϥ ⲉⲑⲙⲏϯ
ⲁϥⲉⲣⲯⲁⲗⲗⲉⲓⲛ ⲉⲣⲟϥ ⲕⲁⲧⲁ ⲛⲓⲡⲁⲣⲁⲇⲟⲥⲓⲥ ⲛⲧⲉ ⲛⲓⲭⲣⲓⲥⲧⲓⲁⲛⲟⲥ. (-ⲣ︦-)
ⲁ ⲡϩⲏⲧ ⲇⲉ ⲛⲁⲡⲁ ⲁⲛⲧⲱⲛⲓⲟⲥ ⲙⲕⲁϩ ⲉⲣⲟϥ ⲉϥϫⲱ ⲙⲙⲟⲥ ϫⲉ ⲉⲓⲛⲁⲉⲣ
ⲟⲩ ϫⲉ ⲙⲡⲓⲉⲣ ⲫⲙⲉⲩⲓ ⲛⲓⲛⲓ ⲛⲉⲙⲏⲓ ⲛⲟⲩⲁⲙⲉ ⲛⲉⲙ ⲟⲩⲙⲁⲛϭⲁⲗⲉ ϩⲓⲛⲁ
ⲛⲧⲁϣⲱⲕ ⲛⲧⲁⲑⲱⲙⲥ ⲙⲡⲓⲥⲱⲙⲁ. ⲁϥϣⲱⲡⲓ ⲉϥⲙⲟⲕⲙⲉⲕ ⲙⲙⲟϥ ϫⲉ
ⲉⲓⲛⲁⲉⲣ ⲟⲩ ⲉϣⲱⲡ ⲁⲓϣⲁⲛϩⲱⲗ ⲉϯⲙⲟⲛⲏ ϫⲉ ⲛⲧⲁⲓⲛⲓ ⲙⲟⲅⲓⲥ ⲛⲧⲁⲓ ⲙⲇ̄
ⲛⲉϩⲟⲟⲩ. ⲟⲩⲟϩ ⲡⲉϫⲁϥ ⲙⲡⲁⲓⲣⲏϯ ϫⲉ ⲡⲁⲟ︦ⲥ︦ ⲓ︦ⲏ︦ⲥ︦ ⲡⲭ︦ⲥ︦ ⲉⲓⲉⲙⲟⲩ ⲙⲡⲁⲓⲙⲁ
ⲛⲉⲙ ⲡⲉⲕⲣⲉϥϣⲉⲙϣⲓ ⲉⲑⲛⲁⲛⲉϥ. ϩⲱⲥ ⲇⲉ ⲉϥϫⲱ ⲛⲛⲁⲓⲥⲁϫⲓ ⲓⲥ ϩⲏⲡⲡⲉ
ⲓⲥ ⲙⲟⲩⲓ ⲃ︦ ⲁⲩⲓ ⲉⲩϭⲟϫⲓ ⲉⲟⲩⲥⲟⲡ ⲟⲩⲟϩ ⲉⲧⲁϥⲛⲁⲩ ⲉⲣⲱⲟⲩ ⲁ ⲧⲉϥⲥⲟⲩⲣⲓ ϩⲓ
ⲉⲣⲁⲧⲥ. ⲙⲉⲛⲉⲛⲥⲁ ⲛⲁⲓ ⲁϥⲧⲁϫⲣⲉ ⲡⲉϥⲙⲉⲩⲓ ϩⲉⲛ ⲫϯ ⲟⲩⲟϩ ⲁϥϣⲱⲡⲓ ϫⲉ
ⲉϥⲛⲁⲩ ϩⲉⲛ ⲟⲩⲙⲉⲧⲁⲧϩⲟϯ ⲙⲫⲣⲏϯ ⲛⲟⲩⲁⲓ ⲉϥⲛⲁⲩ ⲉϩⲟ ⲛϭⲣⲟⲙⲡⲓ
ⲉⲩϩⲏⲗ. ⲁⲩⲓ ⲟⲛ ⲛϫⲉ ⲛⲓⲙⲟⲩⲓ ⲁⲩⲟϩⲓ ⲉⲣⲁⲧⲟⲩ ⲉϫⲉⲛ ⲡⲓⲥⲱⲙⲁ ⲛⲁⲃⲃⲁ
ⲡⲁⲩⲗⲟⲥ ⲟⲩⲟϩ ⲛⲁⲩⲕⲓⲙ ⲛⲛⲟⲩⲥⲁⲧ ⲉⲩⲟⲓ ⲙⲫⲣⲏϯ ϫⲉ ⲉⲩⲥⲟⲡⲥⲉⲡ ⲉⲁⲡⲁ
ⲁⲛⲧⲱⲛⲓⲟⲥ ⲁⲩϩⲓⲧⲟⲩ ϩⲁⲣⲁⲧϥ ⲉⲩϧⲣⲁϫⲣⲉϫ ⲛⲛⲟⲩⲛⲁϫϩⲓ ⲉⲩⲱϣ ⲉⲃⲟⲗ.