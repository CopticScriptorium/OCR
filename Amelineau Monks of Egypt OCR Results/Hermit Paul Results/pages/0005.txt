ⲉⲧⲁϥⲛⲁⲩ ⲉⲣⲟϥ ⲛϫⲉ ⲁⲃⲃⲁ ⲁⲛⲧⲱⲛⲓⲟⲥ ⲁϥϯ ϩⲓⲱⲧϥ ⲛϯϩⲉⲗⲗⲓⲃϣ ⲛⲧⲉ
ⲡⲓⲛⲁϩϯ ⲛⲉⲙ ϯϣⲉⲃϣⲓ ⲛⲧⲉ ϯⲙⲉⲑⲙⲏⲓ ⲡⲉϫⲁϥ ⲛⲁϥ ϫⲉ ⲛⲑⲟⲕ ⲛⲓⲙ ⲫⲏ
ⲉϯⲛⲁⲩ ⲉⲣⲟϥ. ⲁϥⲉⲣ ⲟⲩⲱ ⲛⲁϥ ⲛϫⲉ ⲫⲏ ϫⲉ ⲁⲛⲟⲕ ⲟⲩⲣⲉϥⲙⲱⲟⲩⲧ ⲉⲓϣⲟⲡ
ϩⲉⲛ ⲡⲁⲓϣⲁϥⲉ. ⲛⲉ ⲫⲁⲓ ⲟⲩⲟⲛ ⲟⲩⲁⲓ ⲡⲉ ⲉⲃⲟⲗϩⲉⲛ ⲛⲏ ⲉⲧⲟⲩⲙⲟⲩϯ ⲉⲣⲱⲟⲩ
ⲛϫⲉ ⲛⲓⲉⲑⲛⲟⲥ ϫⲉ ⲥⲁⲧⲩⲣⲟⲥ ⲛⲁⲓ ⲅⲁⲣ ⲛⲉ ⲛⲏ ⲉⲧⲁⲩⲉⲣ ϩⲁⲗ ⲛⲛⲓⲯⲩⲭⲏ
ⲛⲧⲉ ⲛⲓⲟⲩⲉⲓⲛⲓⲛ ϣⲁⲧⲟⲩⲉⲣ ϣⲁⲙϣⲉ ⲓϩ. ϩⲱⲥ ⲇⲉ ⲉⲣⲉ ⲡⲓⲑⲏⲣⲓⲟⲛ ϫⲱ ⲛⲛⲁⲓ
ⲥⲁϫⲓ ⲁ ⲡⲓⲙⲁⲕⲁⲣⲓⲟⲥ ⲛϩⲉⲗⲗⲟ ⲙⲟϣⲓ ϩⲓ ⲡⲉϥⲙⲱⲓⲧ ⲉⲣⲉ ⲛⲉϥⲉⲣⲙⲱⲟⲩⲓ
ϩⲓⲱⲟⲩⲧ ⲉϫⲉⲛ ⲡⲓⲕⲁϩⲓ ⲉϥⲣⲁϣⲓ ϩⲓϫⲉⲛ ⲡⲱⲟⲩ ⲙⲡⲭ︦ⲥ︦ ⲛⲉⲙ ⲉϫⲉⲛ ⲡⲧⲁⲕⲟ
ⲙⲡⲓⲇⲓⲁⲃⲟⲗⲟⲥ ⲟⲩⲟϩ ⲛⲁϥⲉⲣ ϣⲫⲏⲣⲓ ⲡⲉ ϫⲉ ⲁϥϫⲉⲙϫⲟⲙ ⲉⲕⲁϯ ⲉϯϫⲓ
ⲛⲥⲁϫⲓ ⲛⲧⲉ ⲡⲓⲑⲏⲣⲓⲟⲛ ⲉⲧⲉⲙⲙⲁⲩ. ⲟⲩⲟϩ ⲉⲧⲁϥⲕⲱⲗϩ ⲙⲡⲉϥϣⲃⲱⲧ (-ϥⲁ-)
ⲉⲧϩⲉⲛ ⲧⲉϥϫⲓϫ ⲉϫⲉⲛ ⲡⲓⲕⲁϩⲓ ⲟⲩⲟϩ ⲡⲉϫⲁϥ ϫⲉ ⲟⲩⲟⲓ ⲛⲁⲥ ⲣⲁⲕⲟϯ ⲟⲩⲟⲓ
ⲛϯⲃⲁⲕⲓ ⲛⲧⲉ ⲛⲓⲁⲥⲉⲃⲏⲥ ⲑⲏ ⲉⲧⲁⲩⲑⲱⲟⲩϯ ⲉⲣⲟⲥ ⲛϫⲉ ⲛⲓⲇⲁⲓⲙⲱⲛ ⲧⲏⲣⲟⲩ
ⲛⲧⲉ ⲡⲁⲓⲑⲟ. ⲟⲩⲟϩ ⲁϥⲙⲟϣⲓ ⲟⲛ ⲛϫⲉ ⲡⲓⲙⲁⲕⲁⲣⲓⲟⲥ ⲁⲛⲧⲱⲛⲓⲟⲥ ⲉϥⲟⲩⲱϣ
ⲉϫⲱⲕ ⲙⲡⲉϥⲙⲱⲓⲧ ⲉⲃⲟⲗ ⲫⲏ ⲉⲛⲁϥⲙⲟϣⲓ ⲛϩⲏⲧϥ ⲉϥⲕⲱϯ ⲛⲥⲁ ⲡⲓⲃⲱⲕ
ⲛⲧⲉ ⲡⲭ︦ⲥ︦ ⲟⲩⲟϩ ⲛⲁϥⲙⲟⲕⲙⲉⲕ ⲛϩⲣⲏⲓ ⲛϩⲏⲧϥ ⲡⲉ ϫⲉ ⲉϥⲛⲁⲉⲣ ⲟⲩ ⲓⲉ
ⲉϥⲛⲁⲙⲟϣⲓ ⲉⲑⲱⲛ. ⲁϥϫⲟⲩϣⲧ ⲇⲉ ⲉⲫⲟⲩⲟⲥⲧⲉⲛ ⲙⲡⲓⲧⲱⲟⲩ ⲁϥⲛⲁⲩ ⲉϩⲁⲛ
ⲙⲏϣ ⲛϣⲉ ⲛⲧⲁⲧⲥⲓ ⲛⲧⲉ ⲛⲓⲑⲏⲣⲓⲟⲛ ⲡⲓⲉϩⲟⲟⲩ ⲇⲉ ⲛⲉⲁϥⲥⲓⲛⲓ ⲡⲉ ⲟⲩⲟϩ