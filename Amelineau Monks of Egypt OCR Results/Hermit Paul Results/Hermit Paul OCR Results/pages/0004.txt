ⲡⲓⲙⲁⲕⲁⲣⲓⲟⲥ ⲛϩⲉⲗⲗⲟ ⲁⲃⲃⲁ ⲁⲛⲧⲱⲛⲓⲟⲥ ⲣⲓⲕⲓ ⲥⲁⲃⲟⲗ ⲙⲡⲓⲙⲱⲓⲧ ⲉϥϫⲱ
ⲙⲙⲟⲥ (-ϥ̄-) ϫⲉ ϯⲛⲁϩϯ ϫⲉ ⲫϯ ⲛⲁⲭⲁⲧ ⲛⲥⲱϥ ⲁⲛ ⲁⲗⲗⲁ ⲉϥⲉⲧⲁⲙⲟⲓ
ⲉⲡⲉϥⲃⲱⲕ ⲫⲏ ⲉⲧⲁϥϫⲟⲥ ⲛⲏⲓ ⲉⲑⲃⲏⲧϥ. ϩⲱⲥ ⲇⲉ ⲉϥⲥⲁϫⲓ ⲁϥⲥⲟⲙⲥ ⲁϥⲛⲁⲩ
ⲉⲟⲩⲣⲱⲙⲓ ⲉϥⲟⲓ ⲛⲣⲏϯ ⲃ︦ ⲧⲉϥⲫⲁϣⲓ ⲉⲥⲟⲓ ⲛⲣⲱⲙⲓ ⲧⲉϥⲕⲉⲫⲁϣⲓ ⲛⲉ ⲟⲩϩⲑⲟ
ⲡⲉ ⲉⲧⲉ ⲫⲁⲓ ⲡⲉ ⲫⲏ ⲉⲧⲟⲩⲙⲟⲩϯ ⲉⲣⲟϥ ⲛϫⲉ ⲛⲓⲥⲁⲃⲉⲩ ϫⲉ ⲓⲡⲡⲟⲕⲉⲛⲧⲁⲩⲣⲟⲥ
ⲁϥⲙⲟⲩϯ ⲟⲩⲛ ⲉⲣⲟϥ ⲛϫⲉ ⲡⲓⲙⲁⲕⲁⲣⲓⲟⲥ ⲁⲃⲃⲁ ⲁⲛⲧⲱⲛⲓⲟⲥ ⲡⲉϫⲁϥ ⲛⲁϥ
ϫⲉ ⲁⲓϭⲉⲣⲟⲕ ⲛⲑⲟⲕ ⲁⲣⲉ ⲡⲓⲣⲱⲙⲓ ⲛⲧⲉ ⲫ︦ϯ︦ ϣⲟⲡ ⲛⲑⲱⲛ ϩⲉⲛ ⲡⲁⲓⲙⲱⲓⲧ.
ⲁϥⲉⲣ ⲟⲩⲱ ⲛⲁϥ ϩⲉⲛ ⲟⲩϫⲓ ⲛⲥⲁϫⲓ ⲙⲙⲉⲧⲃⲁⲣⲃⲁⲣⲟⲥ ⲉⲣⲉ ⲣⲱϥ ϩⲓ ϩⲉⲗⲓ
ⲉⲃⲟⲗ. ⲁϥⲙⲟϣⲓ ⲇⲉ ⲛϫⲉ ⲡⲓⲙⲁⲕⲁⲣⲓⲟⲥ ⲛϩⲉⲗⲗⲟ ⲉϥⲕⲱϯ ⲛⲥⲁ ⲡⲓⲙⲱⲓⲧ.
ⲉⲧⲁϥⲉⲣ ϣⲫⲏⲣ ⲛϫⲉ ⲡⲓⲙⲁⲕⲁⲣⲓⲟⲥ ⲁⲃⲃⲁ ⲁⲛⲧⲱⲛⲓⲟⲥ ⲁ ⲛⲓⲑⲏⲣⲓⲟⲛ ⲉⲧⲉⲙ‐
ⲙⲁⲩ ⲫⲱⲧ ⲉⲃⲟⲗϩⲁ ⲡⲉϥϩⲟ ⲉϥϩⲏⲗ ⲉⲟⲩⲙⲁ ⲉϥⲟⲩⲉⲥⲑⲱⲛ ⲛⲑⲟϥ ⲡⲉ
ⲡⲓⲇⲓⲁⲃⲟⲗⲟⲥ ⲉⲁϥϣⲓⲃϯ ⲙⲡⲉϥⲥⲭⲏⲙⲁ ⲙⲫⲣⲏϯ ⲛⲟⲩⲓⲡⲡⲟⲕⲉⲛⲧⲁⲩⲣⲟⲥ.
ⲟⲩⲟϩ ⲁϥⲉⲣ ϣⲫⲏⲣⲓ ⲛϫⲉ ⲁⲃⲃⲁ ⲁⲛⲧⲱⲛⲓⲟⲥ ⲉϥϫⲱ ⲙⲙⲟⲥ ϫⲉ ⲡⲱⲥ
ⲁϥϣⲉⲃⲓⲏⲧϥ ⲉⲡⲁⲓⲑⲏⲣⲓⲟⲛ ⲟⲩⲟϩ ⲁϥⲟⲩⲟⲛϩϥ ⲉⲃⲟⲗ. ⲁⲥϣⲱⲡⲓ ⲇⲉ ⲉⲧⲁϥⲓ
ⲉⲧϩⲏ ⲛⲕⲉⲕⲟⲩϫⲓ ⲁϥⲛⲁⲩ ⲉⲟⲩⲣⲱⲙⲓ ⲉϥⲟⲛⲓ ⲙⲙⲟϥ ⲉϥⲟⲓ ⲛϫⲁⲃϫⲓⲃ ⲟⲩⲟϩ
ⲉϥⲟϩⲓ ⲉⲣⲁⲧϥ ϩⲓϫⲉⲛ ⲟⲩⲱⲛⲓ ⲉⲣⲉ ⲟⲩⲟⲛ ϩⲁⲛ ⲧⲁⲡ ϩⲓ ϫⲱϥ ⲛⲉⲙ ⲧⲉϥⲧⲉϩⲛⲓ.