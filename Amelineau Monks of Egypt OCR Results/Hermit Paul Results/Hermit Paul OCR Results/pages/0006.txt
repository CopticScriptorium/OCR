ⲛⲁϥⲙⲟⲕⲙⲉⲕ ⲛϩⲣⲏⲓ ⲛϩⲏⲧϥ ⲉϥϫⲟⲩϣⲧ ⲉⲃⲟⲗ ⲟⲩⲟϩ ⲛⲁϥϫⲱ ⲙⲙⲟⲥ ⲡⲉ
ϫⲉ ⲟⲩϩⲱⲃ ⲛⲁⲧϫⲟⲙ ⲡⲉ ⲫⲁⲓ ⲉⲑⲣⲉϥⲭⲁⲧ ⲛⲥⲱϥ ⲛϫⲉ ⲫ︦ϯ︦. ⲛⲁϥⲙⲟϣⲓ ⲇⲉ
ⲡⲉ ϩⲉⲛ ⲡⲓⲉϫⲱⲣϩ ⲉϥⲙⲏⲛ ⲉϯⲡⲣⲟⲥⲉⲩⲭⲏ. ⲉⲧⲁ ϣⲱⲣⲡ ⲇⲉ ϣⲱⲡⲓ ϩⲏⲡⲡⲉ
ⲁϥⲛⲁⲩ ⲉⲟⲩⲛⲓϣϯ ⲛϩⲱⲓϯ ⲉⲥϭⲟϫⲓ ⲟⲩⲟϩ ⲉⲥⲛⲓϥⲓ ⲉⲃⲟⲗ ⲉⲙⲁϣⲱ ⲉⲥⲛⲁ
ⲉⲡϣⲱⲓ ⲉϫⲉⲛ ⲧⲁⲫⲉ ⲙⲡⲓⲧⲱⲟⲩ ⲟⲩⲟϩ ⲁϥⲙⲟϣⲓ ⲛⲥⲱⲥ. ⲉⲧⲁϥϩⲱⲛⲧ ⲇⲉ
ⲉⲡⲓⲃⲏⲃ ⲁϥⲛⲁⲩ ⲉⲡⲓⲑⲏⲣⲓⲟⲛ ⲉϥϩⲏⲗ ⲉϩⲟⲩⲛ ⲉⲣⲟϥ (-ϥ︦ⲃ︦-) ⲟⲩⲟϩ ⲉⲧⲁϥⲥⲟⲙⲥ
ⲉϩⲟⲩⲛ ⲁϥⲛⲁⲩ ⲉϯⲁⲅⲁⲡⲏ ⲉⲥϫⲏⲕ ⲉⲃⲟⲗ ⲉⲡⲓⲙⲁⲕⲁⲣⲓⲟⲥ ⲛϩⲉⲗⲗⲟ ⲁⲃⲃⲁ
ⲡⲁⲩⲗⲟⲥ ⲟⲩⲟϩ ⲁϥϩⲓ ϯϩⲟϯ ⲉⲃⲟⲗ ϩⲁⲣⲟϥ ⲁϥⲥⲟⲙⲥ ⲁϥⲛⲁⲩ ⲉⲟⲩⲱⲛⲓ
ⲛϩⲟⲩⲛ ϩⲉⲛ ⲡⲓⲃⲏⲃ ⲁϥϣⲉ ⲛⲁϥ ⲁϥⲉⲗ ⲱⲛⲓ ⲁϥⲕⲱⲗϩ ⲉⲡⲓⲣⲟ.
ⲁⲥϣⲱⲡⲓ ⲇⲉ ⲉⲧⲁϥⲥⲱⲧⲉⲙ ⲛϫⲉ ⲡⲓⲙⲁⲕⲁⲣⲓⲟⲥ ⲛϩⲉⲗⲗⲟ ⲉⲡⲓⲥⲉⲛⲥⲉⲛ ⲛⲧⲉ
ⲡⲓϣⲉ ⲛⲱⲛⲓ ⲁϥⲧⲱⲛ ϩⲱϥ ⲁϥⲱⲗⲓ ⲛⲟⲩⲛⲓϣϯ ⲛⲱⲛⲓ ⲁϥϩⲓⲧϥ ϩⲓⲣⲉⲛ ⲡⲓⲣⲟ
ⲉⲃⲟⲗ ⲥⲁϩⲟⲩⲛ. ⲧⲟⲧⲉ ⲁⲃⲃⲁ ⲁⲛⲧⲱⲛⲓⲟⲥ ⲁϥϩⲓⲧϥ ⲉϫⲉⲛ ⲡⲉϥϩⲟ ⲥⲁⲃⲟⲗ
ⲙⲡⲓⲣⲟ ⲉϥϯ ϩⲟ ⲉⲡⲓϩⲉⲗⲗⲟ ϩⲓⲛⲁ ⲛⲧⲉϥⲭⲁϥ ⲉϩⲟⲩⲛ ⲟⲩⲟϩ ⲡⲉϫⲁϥ ⲛⲁϥ
ϫⲉ ϯⲭⲏ ⲙⲙⲁⲩⲁⲧ ⲥⲁⲃⲟⲗ ⲧⲁⲓ ⲉⲧⲁⲓⲓ ⲅⲁⲣ ⲁⲛⲟⲕ ⲉⲃⲟⲗϩⲉⲛ ⲟⲩⲙⲱⲓⲧ
ⲉϥⲟⲩⲏⲟⲩ ⲟⲩⲟϩ ⲉⲧⲁⲓⲓ ϫⲉ ⲛⲧⲁⲛⲁⲩ ⲉⲣⲟⲕ. ϯⲉⲙⲓ ⲇⲉ ϩⲱ ϫⲉ ϯⲙⲡϣⲁ
ⲙⲙⲟⲕ ⲁⲛ ⲉⲑⲣⲓⲛⲁⲩ ⲉⲣⲟⲕ ⲓⲥϫⲉ ⲕϣⲱⲡ ⲛⲛⲓⲑⲏⲣⲓⲟⲛ ⲉⲣⲟⲕ ⲓⲉ ⲉⲑⲃⲉ ⲟⲩ