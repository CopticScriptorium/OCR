ⲛⲭⲣⲉⲓⲁ ⲉϩⲱⲃⲥ ⲙⲡⲉϥⲥⲱⲙⲁ ⲁⲗⲗⲁ ⲉϥⲟⲩⲱϣ ⲉϯ ⲧⲟⲧϥ ⲉⲃⲟⲗ ϩⲓⲛⲁ
ⲛⲧⲉϥϣⲧⲉⲙⲛⲁⲩ ⲉⲣⲟϥ ⲉϥⲭⲱ ⲙⲡⲓⲥⲱⲙⲁ ⲉϩⲣⲏⲓ. ⲁⲥϣⲱⲡⲓ ⲉⲧⲁ ⲁⲃⲃⲁ
ⲁⲛⲧⲱⲛⲓⲟⲥ ⲥⲱⲧⲉⲙ ⲉⲑⲃⲉ ⲁⲃⲃⲁ ⲁⲑⲁⲛⲁⲥⲓⲟⲥ ⲛⲉⲙ ϯⲥⲧⲟⲗⲏ ⲉⲧⲁϥⲧⲏⲓⲥ ⲛⲁϥ
ⲁϥⲉⲣ ϣⲫⲏⲣⲓ ϫⲉ ⲁϥⲛⲁ ⲉⲓ︦ⲏ︦ⲥ︦ ⲡⲭ︦ⲥ︦ ⲛϧⲣⲏⲓ ⲛϧⲏⲧϥ ⲟⲩⲟϩ ⲁϥⲟⲩⲱϣⲧ
ⲙⲙⲟϥ ⲟⲩⲟϩ ⲙⲡⲉϥⲉⲣⲧⲟⲗⲙⲁⲛ ϫⲉ ⲉⲣ ⲟⲩⲱ ⲛⲁϥ ⲛϩⲗⲓ ⲉⲡⲧⲏⲣϥ ⲁⲗⲗⲁ
ⲁϥⲣⲓⲙⲓ ⲉⲙⲁϣⲱ ⲉϥϯ ⲫⲓ ⲉⲣⲱϥ ⲛⲉⲙ ⲛⲉϥⲃⲁⲗ ⲟⲩⲟϩ ⲁϥⲧⲱⲛϥ ⲁϥϩⲱⲗ
ⲉⲧⲉϥⲙⲟⲛⲏ.
ⲁ ⲡⲓⲙⲁⲑⲏⲧⲏⲥ ⲃ︦ ⲛⲧⲁϥ ⲛⲏ ⲉⲧⲁⲩϣⲱⲡⲓ ϩⲁⲧⲟⲧϥ ⲛⲟⲩⲛⲓϣϯ ⲛⲥⲏⲟⲩ
ⲁⲩⲉⲣⲁⲡⲁⲛⲧⲁⲛ ⲉⲣⲟϥ ⲡⲉϫⲱⲟⲩ ⲛⲁϥ ϫⲉ ⲡⲉⲛⲓⲱⲧ ⲛⲁⲕⲑⲱⲛ ⲡⲉ ⲙⲡⲁⲓ‐
ⲥⲏⲟⲩ ⲧⲏⲣϥ. ⲁϥⲉⲣ ⲟⲩⲱ ⲛⲱⲟⲩ ϩⲱϥ ⲉϥϫⲱ ⲙⲙⲟⲥ ϫⲉ ⲟⲩⲟⲓ ⲛⲏⲓ ⲁⲛⲟⲕ
ϩⲁ ⲡⲓⲣⲉϥⲉⲣ ⲛⲟⲃⲓ ϫⲉ ⲁⲓⲧⲁⲗⲉ ⲟⲩⲣⲁⲛ ⲉⲣⲟⲓ ϫⲉ ⲙⲟⲛⲁⲭⲟⲥ ⲙⲡⲗⲁⲥⲧⲟⲛ.
ⲁⲓⲛⲁⲩ ⲉⲏⲗⲓⲁⲥ ⲛⲉⲙ ⲓⲱⲁⲛⲛⲏⲥ ϩⲓ (-ϥⲏ-) ⲡϣⲁϥⲉ ⲙⲫⲟⲟⲩ ⲁⲓⲛⲁⲩ
ⲉⲡⲁⲩⲗⲟⲥ ⲛⲧⲁ ⲫⲙⲏⲓ ϩⲉⲛ ⲡⲓⲡⲁⲣⲁⲇⲉⲓⲥⲟⲥ. ⲟⲩⲟϩ ⲛⲁϥⲥⲁϫⲓ ⲛⲉⲙⲱⲟⲩ ⲡⲉ
ⲉϥⲕⲱⲗϩ ϩⲉⲛ ⲧⲉϥⲙⲉⲥⲧⲉⲛϩⲏⲧ. ⲁϥⲱⲗⲓ ⲛϯⲥⲧⲟⲗⲏ ⲁϥⲓ ⲉⲃⲟⲗ ⲟⲩⲟϩ
ⲁϥⲭⲱ ⲛⲛⲓⲙⲁⲑⲏⲧⲏⲥ ⲟⲩⲟϩ ⲁⲩϯ ϩⲟ ⲉⲣⲟϥ ϩⲓⲛⲁ ⲛⲧⲉϥⲧⲁⲙⲱⲟⲩ ⲉϩⲱⲃ
ⲛⲓⲃⲉⲛ ⲟⲩⲟϩ ⲡⲉϫⲁϥ ⲛⲱⲟⲩ ϫⲉ ⲟⲩⲥⲏⲟⲩ ⲛⲥⲁϫⲓ ⲡⲉ ⲟⲩⲟϩ ⲟⲩⲥⲏⲟⲩ ⲛⲭⲁ
ⲣⲱϥ ⲡⲉ. ⲁϥⲧⲱⲛϥ ⲇⲉ ⲁϥⲙⲟϣⲓ ϩⲓ ⲡⲉϥⲙⲱⲓⲧ ⲙⲡⲉϥⲱⲗⲓ ⲛϩⲗⲓ ⲛϩⲣⲉ
ⲛⲉⲙⲁϥ ⲉⲡⲧⲏⲣϥ ⲟⲩⲟϩ ⲛⲁϥⲓⲏⲥ ⲉϥⲙⲟϣⲓ ⲡⲉ ⲉϥⲟⲩⲱϣ ⲉⲧⲁϩⲉ ⲡⲓⲙⲁ‐