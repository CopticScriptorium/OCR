ⲕⲁⲣⲓⲟⲥ ⲡⲁⲩⲗⲟⲥ ⲉϥⲉⲣⲉⲡⲓⲑⲩⲙⲉⲓⲛ ⲉⲛⲁⲩ ⲉⲣⲟϥ ⲛⲕⲉⲥⲟⲡ ⲛⲁϥⲉⲣ ϩⲟϯ
ⲅⲁⲣ ⲡⲉ ⲙⲏⲡⲱⲥ ⲉϥϩⲓ ⲡⲓⲙⲱⲓⲧ ⲛⲧⲉϥϯ ⲙⲡⲉϥⲡ︦ⲛ︦ⲁ︦ ⲉⲛⲉⲛϫⲓϫ ⲙⲡⲟ︦ⲥ︦.
ⲉⲧⲁϥⲙⲟϣⲓ ϩⲉⲛ ⲡⲓⲉϩⲟⲟⲩ ⲉⲧⲉⲙⲙⲁⲩ ⲁϥⲓ ⲉⲡⲉϥⲧⲟⲟⲩⲓ. ⲁⲥϣⲱⲡⲓ ⲉⲧⲁ ⲫⲛⲁⲩ
ⲛⲁϫⲡ ⲅ̄ϯ ϣⲱⲡⲓ ⲁϥⲛⲁⲩ ⲉϯⲧⲁⲝⲓⲥ ⲛⲧⲉ ⲛⲓⲁⲅⲅⲉⲗⲟⲥ ϩⲓ ⲡⲓⲙⲱⲓⲧ ⲛⲉⲙ
ⲡⲓⲭⲟⲣⲟⲥ ⲛⲛⲓⲡⲣⲟⲫⲏⲧⲏⲥ ⲛⲉⲙ ⲛⲓⲁⲡⲟⲥⲧⲟⲗⲟⲥ ⲛⲉⲙ ⲁⲡⲁ ⲡⲁⲩⲗⲟⲥ ⲉϥϯ
ⲙⲟⲩⲉ ϩⲉⲛ ⲧⲟⲩⲙⲏϯ ⲙⲫⲣⲏϯ ⲛⲟⲩⲭⲓⲱⲛ ⲉϥⲥⲱⲕ ⲛⲉⲙⲱⲟⲩ ⲉⲡϣⲱⲓ ⲉⲧⲫⲉ.
ϧⲉⲛ ⲡⲓⲛⲁⲩ ⲇⲉ ⲉⲧⲉⲙⲙⲁⲩ ⲁϥϩⲉⲓ ⲉ (-ϥ︦ⲑ︦-) ϫⲉⲛ ⲡⲉϥϩⲟ ⲟⲩⲟϩ ⲛⲁϥϫⲱ
ⲙⲙⲟⲥ ⲡⲉ ⲉϥⲣⲓⲙⲓ ⲟⲩⲟϩ ⲉϥϥⲓ ⲁϩⲟⲙ ϫⲉ ⲡⲱⲥ ⲁⲕⲭⲁⲧ ⲛⲥⲱⲕ ⲡⲁϣⲁⲙϣⲉ
ⲛⲟⲩϯ ⲛⲓⲱⲧ ⲓⲉ ⲉⲑⲃⲉ ⲟⲩ ⲙⲡⲉⲕϣⲉⲡ ⲡⲁⲧⲁⲓⲉⲙⲟⲩϯ ⲉⲣⲟⲕ ⲙⲉⲛⲉⲛⲥⲁ
ⲡⲁⲓⲛⲓϣϯ ⲛϭⲟϫⲓ ⲉⲧⲁⲓⲁⲓϥ ⲙⲫⲣⲏϯ ⲛⲟⲩϩⲁⲗⲏⲧ. ⲟⲩⲟϩ ⲉⲧⲁϥⲓ ⲉϩⲟⲩⲛ
ⲉⲡⲓⲃⲏⲃ ⲁϥⲛⲁⲩ ⲉⲁⲃⲃⲁ ⲡⲁⲩⲗⲟⲥ ⲉϥϩⲱⲟⲩⲓ ⲉϫⲉⲛ ⲛⲉϥⲕⲉⲗⲓ ⲟⲩⲟϩ ⲧⲉⲥⲁⲫⲉ
ⲉⲥⲥⲟⲙⲥ ⲉⲡϣⲱⲓ ⲉⲧⲫⲉ ⲉⲣⲉ ⲛⲉϥϫⲓϫ ⲫⲟⲣϣ ⲉⲃⲟⲗ ⲟⲩⲟϩ ⲛⲁϥⲙⲟⲕⲙⲉⲕ
ⲛϫⲉ ⲁⲃⲃⲁ ⲁⲛⲧⲱⲛⲓⲟⲥ ϫⲉ ⲁⲣⲏⲟⲩ ⲉϥⲟⲛϩ ⲟⲩⲟϩ ⲉϥⲧⲱⲃϩ. ⲁϥⲟϩⲓ ⲉⲣⲁⲧϥ
ϩⲱϥ ⲛϫⲉ ⲁⲃⲃⲁ ⲁⲛⲧⲱⲛⲓⲟⲥ ⲁϥⲉⲣ ϣⲫⲏⲣ ⲛⲧⲱⲃϩ ⲛⲉⲙⲁϥ. ⲁⲥϣⲱⲡⲓ ⲇⲉ
ⲉⲧⲁ ⲡⲓⲛⲁⲩ ⲥⲓⲛⲓ ⲙⲡⲉϥⲥⲱⲧⲉⲙ ⲉⲥⲙⲏ ⲟⲩⲇⲉ ϥⲓ ⲁϩⲟⲙ ⲕⲁⲧⲁ ϯⲥⲩⲛⲏⲑⲉⲓⲁ
ⲛⲧⲉ ⲛⲏ ⲉⲧⲧⲱⲃϩ ⲧⲟⲧⲉ ⲁϥⲉⲙⲓ ϫⲉ ⲡⲓⲥⲱⲙⲁ ⲙⲙⲁⲩⲁⲧϥ ⲡⲉ ⲉⲧⲧⲱⲃϩ ⲟⲩⲟϩ