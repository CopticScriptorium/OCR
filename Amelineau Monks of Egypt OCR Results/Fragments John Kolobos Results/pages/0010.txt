ⲙⲡⲉⲛϫⲱⲕ ⲉⲃⲟⲗ ⲥⲃⲧⲱⲧⲕ ⲟⲩⲛ ⲙⲛ ⲡⲗⲁⲟⲥ ⲧⲏⲣϥ ⲙⲛ ⲡⲁⲣⲭⲓⲉⲡⲓⲥⲕⲟⲡⲟⲥ
ϫⲉ ϩⲛ ⲧⲙⲉϩ ⲥⲛⲧⲉ ⲛⲟⲩⲣϣⲉ ⲛⲧⲉⲩϣⲏ ⲉⲧⲙⲙⲁⲩ ⲧⲛⲛⲏⲩ ϣⲁⲣⲟⲕ (-fol. 2-)
(ⲕⲁⲧ)ⲁ ⲑⲉ ⲉⲛⲧⲁ ⲡⲁⲡⲟⲥⲧⲟⲗⲟⲥ ϫⲟⲟⲥ ϫⲉ ϯⲛⲙⲙⲏⲧⲛ ⲁⲛ ϩⲙ ⲡⲥⲱⲙⲁ ⲁⲗⲗⲁ
ϯⲛⲙⲙⲏⲧⲛ ϩⲙ ⲡⲉⲡⲛⲁ. ⲛⲁⲓ ⲇⲉ ⲛⲧⲉⲣⲟⲩϫⲟⲟⲥ ⲛⲁⲓ ⲛϭⲓ ⲛⲉⲧⲟⲩⲁⲁⲃ ⲁⲓϭⲉⲡⲏ
ⲁⲓⲥϩⲁⲓ ⲉⲛϣⲁϫⲉ ⲛⲓⲙ ⲛⲧⲁⲩϫⲟⲟⲩ ⲛⲁⲓ ⲁⲩⲥⲙⲟⲩ ⲉⲣⲟⲓ ⲁⲓⲉⲓ ⲉⲃⲟⲗϩⲓⲧⲟⲟⲧⲟⲩ
ⲉⲩⲑⲡⲟ ⲙⲙⲟⲓ ⲉⲃⲟⲗ. ⲁⲩⲉⲓⲛⲉ ⲛⲁⲓ ⲛϩⲉⲛ ⲧⲣⲟ(ⲫⲏ) ⲛϯⲥⲟⲟⲩⲛ ⲙ(ⲙⲟ)ⲟⲩ ⲁⲛ
ⲁⲩⲱ (ⲛ)ⲉⲩⲣⲱϣⲉ ⲉⲣⲟⲓ ⲛϩⲟⲟⲩ ⲛⲓⲙ ⲛⲧⲁⲓⲁⲁⲩ ϩⲛ ⲛⲉϩⲓⲟⲟⲩⲉ ⲉⲣⲉ ⲛⲉⲧⲟⲩ‐
ⲁⲁⲃ ⲙⲟⲟϣⲉ ⲛⲙⲙⲁⲓ ϣⲁⲛϯⲉⲓ ⲉⲃⲟⲗϩⲙ ⲡⲕⲁϩ ⲛⲧⲃⲁⲃⲩⲗⲱⲛ ⲛⲧⲁⲉⲓ ⲉϩⲣⲁⲓ
ⲉⲡⲕⲁϩ ⲛⲑⲓ︦ⲗ︦ⲏ︦︦︦ ⲁⲩⲱ ⲁ ⲛⲉⲧⲟⲩⲁⲁⲃ ⲥⲙⲟⲩ ⲉⲣⲟⲓ ϩⲏ ⲑⲟⲣⲙⲏ (ⲙⲡⲉ)ⲡ︦ⲛ︦ⲁ︦
ⲉⲩⲁⲛⲁⲭⲱⲣⲉⲓ ⲛⲁⲩ ⲉⲃⲟⲗϩⲓⲧⲟⲟⲧ. ⲙⲛⲛⲥⲁ ⲛⲁⲓ ϩⲙ ⲡⲟⲩⲱϣ ⲙⲡⲛⲟⲩⲧⲉ ⲁⲓⲉⲓ
ⲉϩⲣⲁⲓ ⲉⲛⲧⲟϣ ⲛⲕⲏⲙⲉ ⲁⲓⲉⲓ ⲉⲧⲃⲁⲃⲩⲗⲱⲛ ⲛⲧⲕⲏⲙⲉ ⲛⲥⲟⲩ ϫⲟⲩⲧⲏ ⲙⲡⲁⲣ‐
ⲙⲟⲩⲧⲉ ⲁⲓⲣ ϣⲟⲙⲛⲧ ⲛϩⲟⲟⲩ ϩⲛ ⲧⲡⲟⲗⲓⲥ ⲉⲧⲙⲙⲁⲩ ⲉⲧⲃⲉ ⲡϩⲓⲥⲉ ⲛⲛⲉϩⲓⲟⲩⲉ
ⲉⲛⲧⲁⲓⲉⲓ ⲛϩⲏⲧⲟⲩ ϣⲁ(ⲛ)ϯϭⲓⲛⲉ ⲛⲟⲩϫⲟⲓ ⲉϥⲛⲁⲃⲱⲕ ⲉ(ⲧⲡ)ⲟⲗⲓⲥ ⲣⲁⲕⲟⲧⲉ
(ⲉⲧⲣ)ⲁⲁⲗⲉ ⲉⲣⲟϥ. ϩⲟⲥⲟⲛ ⲇⲉ ⲉⲓⲁϩⲉⲣⲁⲧ ⲉϫⲙ ⲡⲓⲉⲣⲟ ⲉⲓⲥ ⲟⲩϫⲟⲓ ⲉⲧⲁ ⲧⲡⲟⲗⲓⲥ
ⲣⲁⲕⲟⲧⲉ ⲡⲉ ⲁϥⲉⲓ ⲁϥⲙⲟⲟⲛⲉ ⲉϥⲛⲁϣⲱⲡ ⲡⲣⲁⲕⲙⲁⲧⲓⲁ ⲛϥⲃⲱⲕ ⲉⲧⲡⲟⲗⲓⲥ
ⲣⲁⲕⲟⲧⲉ. ⲛⲛⲉⲉϥ ⲇⲉ ⲉⲧϩⲙ ⲡϫⲟⲓ (-fol. 3-) ⲛⲧⲉⲣⲟⲩⲛⲁⲩ ⲉⲣⲟⲓ ⲁⲩⲥⲟⲩⲱⲛⲧ