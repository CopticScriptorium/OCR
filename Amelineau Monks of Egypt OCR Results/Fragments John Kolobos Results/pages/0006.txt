ⲃⲱⲕ ⲉⲡⲉⲥⲏⲧ ⲉⲡⲓⲉⲣⲟ ϣⲁ ⲧⲉϥⲙⲏⲧⲉ ⲁϥⲡⲱⲣϣ ⲉⲃⲟⲗ ⲛⲛⲉϥϭⲓϫ ⲁϥϣⲗⲏⲗ
ⲉϩⲣⲁⲓ ⲉⲡⲛⲟⲩⲧⲉ ⲉϥϫⲱ ⲙⲙⲟⲥ ϫⲉ ⲁⲇⲱⲛⲁⲓ ⲡϫⲟⲉⲓⲥ ⲡⲛⲟⲩⲧⲉ ⲡⲡⲁⲛⲧⲟⲕⲣⲁ‐
ⲧⲱⲣ ⲡⲉⲛⲧⲁϥⲧⲁⲙⲓⲉ ⲛⲕⲁ ⲛⲓⲙ ⲉⲃⲟⲗϩⲙ ⲡⲉⲧⲉⲛϥϣⲟⲟⲡ ⲁⲛ ⲁϥⲧⲣⲉⲩϣⲱⲡⲉ
ⲧⲏⲣⲟⲩ ⲙⲡⲏⲩⲉ ⲙⲛ ⲡⲕⲁϩ ⲑⲁⲗⲁⲥⲥⲁ ⲙⲛ ⲛⲓⲉⲣⲱⲟⲩ ⲡⲉⲛⲧⲁϥⲟⲩⲉϩⲥⲁϩⲛⲉ
ⲙⲡⲛⲟϭ ⲛⲕⲏⲧⲟⲥ ⲙⲡⲓⲟⲩⲟⲉⲓϣ ⲁϥⲱⲙⲕ ⲛⲓⲱⲛⲁⲥ ⲡⲉⲡⲣⲟⲫⲏⲧⲏⲥ ⲛϣⲟⲙⲧ
ⲛϩⲟⲟⲩ ⲙⲛ ϣⲟⲙⲧⲉ ⲛⲟⲩϣⲏ ⲉϥⲛϩⲏⲧϥ ⲉϥⲣⲟⲉⲓⲥ ⲉⲣⲟϥ ⲙⲛⲛⲥⲱⲥ ⲟⲛ ϩⲓⲧⲙ
ⲡⲉⲕⲟⲩⲉϩⲥⲁϩⲛⲉ ⲁⲕⲧⲣⲉϥⲛⲟϫϥ ⲉⲡⲉⲕⲣⲟ ⲧⲉⲛⲟⲩ ⲟⲛ ⲡⲁϫⲟⲉⲓⲥ ⲕⲉⲗⲉⲩⲉ ϩⲛ
ⲧⲉⲕϭⲟⲙ ⲉⲧⲟⲩⲁⲁⲃ ⲉⲧⲣⲉ ⲡⲓⲑⲩⲣⲓⲟⲛ ⲛⲧⲁϥⲧⲱⲣⲡ ⲙⲡⲓⲣⲱⲙⲉ ⲛⲧⲁⲗⲁⲓⲡⲱ‐
ⲣⲟⲥ ⲛϥⲉⲓⲛⲉ ⲙⲙⲟϥ ⲛⲧⲉϥϩⲉ ⲉⲡⲉⲕⲣⲟ ⲛϥⲕⲁⲁϥ ⲙⲡⲙⲁ ⲛⲧⲁϥⲧⲱⲣⲡ ⲙⲙⲟϥ
ⲉϫⲛ ⲗⲁⲁⲩ ⲙⲡⲉⲑⲟⲟⲩ ϫⲉⲕⲁⲥ ⲉⲣⲉ ⲡⲓⲙⲏⲏϣⲉ ⲧⲏⲣϥ ⲛⲁ(-ⲣⲓⲉ-)ϯ ⲉⲟⲟⲩ
ⲙⲡⲉⲕⲣⲁⲛ. ϩⲟⲥⲟⲛ ⲇⲉ ⲉⲣⲉ ⲡⲡⲉⲧⲟⲩⲁⲁⲃ ⲁⲡⲁ ⲓⲱϩⲁⲛⲛⲏⲥ ⲁϩⲉⲣⲁⲧϥ ⲉϥϣ‐
ⲗⲏⲗ ⲉⲓⲥ ⲟⲩⲁⲅⲅⲉⲗⲟⲥ ⲛⲧⲉ ⲡⲛⲟⲩⲧⲉ ⲁϥⲉⲓ ⲉⲃⲟⲗϩⲛ ⲧⲡⲉ ⲁϥⲁⲙⲁϩⲧⲉ ⲙⲡⲉ‐
ⲑⲩⲣⲓⲟⲛ ⲁϥⲥⲱⲛϩ ⲙⲙⲟϥ ⲁϥⲧⲁⲗⲟ ⲙⲡⲓⲣⲱⲙⲉ ⲉϩⲣⲁⲓ ⲉϫⲱϥ ⲁϥϩⲗⲉⲉⲓⲗⲉ
ⲙⲙⲟϥ ϩⲙ ⲡⲓⲉⲣⲟ ϣⲁⲛⲧϥⲛⲧϥ ⲉⲡⲉⲕⲣⲟ ⲁⲩⲱ ⲛⲧⲉⲩⲛⲟⲩ ⲁ ⲡⲡⲉⲧⲟⲩⲁⲁⲃ
ⲁⲡⲁ ⲓⲱϩⲁⲛⲛⲏⲥ ⲁⲙⲁϩⲧⲉ ⲙⲙⲟϥ ⲁϥⲉⲓⲛⲉ ⲙⲙⲟϥ ⲉⲡⲉⲕⲣⲟ. ⲁⲥϣⲱⲡⲉ ⲇⲉ
ⲛⲧⲉⲣⲉ ⲡⲉⲑⲩⲣⲓⲟⲛ ⲕⲁ ⲡⲣⲱⲙⲉ ⲉⲃⲟⲗ ⲁϥⲕⲁ ⲡⲧⲏⲩ ⲁϥⲙⲟⲩ ⲛϭⲓ ⲡⲉⲑⲩ‐
ⲣⲓⲟⲛ. ⲛⲣⲱⲙⲉ ⲇⲉ ⲉⲧⲁϩⲉⲣⲁⲧⲟⲩ ⲁⲩϥⲓ ϩⲣⲁⲩ ⲉⲃⲟⲗ ϩⲛ ⲟⲩⲛⲟϭ ⲛⲥⲙⲏ ⲉⲩ‐