ϫⲉ ϣⲱⲡⲉ ⲣⲱ ⲁⲓⲙⲡϣⲁ ⲱ ⲛⲁⲙⲉⲣⲁⲧⲉ ⲛⲇⲓⲁⲕⲟⲛⲉⲓ ⲉⲣⲱⲧⲛ ϫⲉ ⲁⲛⲟⲕ ⲡⲓⲧⲁ‐
ⲗⲁⲓⲡⲱⲣⲟⲥ ⲛⲧⲱⲧⲛ ⲡⲉ ⲛϩⲩⲡⲉⲣⲉⲧⲏⲥ ⲁⲩⲱ ⲛⲇⲓⲁⲕⲟⲛⲟⲥ ⲙⲡⲛⲟϭ ⲛϣⲱⲥ ⲁⲩⲱ
ⲟⲛ ⲡϫⲁⲩ ⲙⲟⲉⲓⲧ ⲛⲛⲉⲛⲯⲩⲭⲏ ⲁⲛⲟⲕ ⲙⲁⲩⲁⲁⲧ ⲁⲛ ⲁⲗⲗⲁ ⲧⲟⲓⲕⲟⲩⲙⲉⲛⲏ
ⲧⲏⲣⲥ ⲛⲇⲓⲁⲧⲟⲭⲟⲥ ⲉⲧϩⲁⲣⲁⲧϥ ⲙⲡⲉⲭ︦ⲥ︦ ⲡⲁⲉⲓⲱⲧ ⲁⲡⲁ ⲑⲉⲟⲫⲓⲗⲟⲥ ⲡⲁⲣⲭⲓ‐
ⲉⲡⲓⲥⲕⲟⲡⲟⲥ ⲡⲁⲓ ⲛⲧⲁ ⲡⲉϥⲥϯ ⲛⲟⲩϥⲉ ⲡⲱϩ ϣⲁ ⲛⲉⲕⲣⲱⲟⲩ ⲛⲧⲟⲓⲕⲟⲩⲙⲉⲛⲏ
ⲡⲁⲓ ⲉⲛⲧⲁϥⲛⲁⲩ ⲉϩⲉⲛ ϭⲱⲗⲡ ⲉⲃⲟⲗ ⲙⲛ ϩⲉⲛ ⲁⲡⲟⲕⲁⲗⲩⲙⲯⲓⲥ ⲛⲑⲁⲩⲙⲁ
ϩⲛ ⲧⲉⲕⲕⲗⲏⲥⲓⲁ ⲙⲡⲃⲁⲡⲧⲓⲥⲧⲏⲣⲓⲟⲛ ⲉⲧⲟⲩⲁⲁⲃ. ⲁⲩⲟⲩⲱϣⲃ ⲛϭⲓ ⲛⲇⲓⲁⲕⲟⲛⲟⲥ
ⲉⲩϫⲱ ⲙⲙⲟⲥ ϫⲉ ⲛⲧⲟⲕ ⲡⲉ ⲡⲉⲛⲉⲓⲱⲧ ⲉⲧⲟⲩⲁⲁⲃ ⲁⲛⲉⲓⲙⲉ ⲙⲡⲟⲟⲩ ϫⲉ ⲡⲉⲡ︦︦︦︦ⲛ︦ⲁ︦
ⲙⲡⲛⲟⲩⲧⲉ ⲡⲉⲧϣⲟⲟⲡ ⲛⲙⲙⲁⲕ ⲁⲛⲙⲡϣⲁ ⲛⲟⲩⲛⲟϭ ⲛⲧⲁⲉⲓⲟ ⲙⲛ ⲟⲩⲥⲙⲟⲩ
ϫⲉ (-ⲣ︦ⲑ︦-) ⲁⲛⲁⲡⲁⲛⲧⲁ ⲉⲧⲉⲕⲙⲛⲧⲡⲉⲧⲟⲩⲁⲁⲃ. ⲛⲁⲓ ⲇⲉ ⲛⲧⲉⲣⲟⲩϫⲟⲟⲩ ⲁⲩϯ
ⲛⲁϥ ⲛⲧⲉⲡⲓⲥⲧⲟⲗⲏ ⲙⲡⲁⲣⲭⲓⲉⲡⲓⲥⲕⲟⲡⲟⲥ ⲁⲡⲁ ⲑⲉⲟⲫⲓⲗⲟⲥ ⲁϥϫⲓⲧⲥ ⲁϥⲁⲥ‐
ⲡⲁⲍⲉ ⲙⲙⲟⲥ ⲁϥⲣⲁϣⲉ ⲉⲙⲁⲧⲉ ⲡⲉϫⲁϥ ϫⲉ ⲁⲛⲅ ⲛⲓⲙ ⲁⲛⲟⲕ ϫⲉ ⲉⲣⲉ ⲡⲁϫⲟ‐
ⲉⲓⲥ ⲛⲁⲧⲛⲛⲟⲟⲩ ⲉⲣⲁⲧ. ⲡⲧⲉⲣⲉϥⲟϣⲥ ⲇⲉ ⲉⲣⲉ ⲛⲉⲥⲛⲏⲩ ⲥⲟⲟⲩϩ ⲁⲩⲁⲣⲭⲓ
ⲛⲙⲕⲁϩ ⲛϩⲏⲧ ⲉⲩϫⲱ ⲙⲙⲟⲥ ϫⲉ ⲉⲣⲉ ⲡⲉⲛⲉⲓⲱⲧ ⲡⲁⲣⲭⲓⲉⲡⲓⲥⲕⲟⲡⲟⲥ ⲛⲁϥⲓ
ⲛⲧⲟⲟⲧⲛ ⲙⲡⲉⲛⲉⲓⲱⲧ ⲛⲧⲛϣⲱⲡⲉ ⲛⲟⲣⲫⲁⲛⲟⲥ. ⲁⲩⲱ ⲛⲉⲩⲉⲣ ϩⲏⲃⲉ ⲉⲙⲁⲧⲉ
ⲡⲟⲩⲁ ⲡⲟⲩⲁ ⲛⲛⲁϩⲣⲙ ⲡⲉϥⲥⲟⲛ. ⲡⲡⲉⲧⲟⲩⲁⲁⲃ ⲇⲉ ⲁⲡⲁ ⲓⲱϩⲁⲛⲛⲏⲥ ⲛⲧⲉⲣⲉϥ‐