ⲥⲟⲩⲉⲛ ϯϩⲗⲏϫⲓ ⲛⲧⲉ ⲫϯ ⲑⲏ ⲉⲧϩⲟⲗϫ ⲉϩⲟⲧⲉ ⲡⲓⲉⲃⲓⲱ ⲛⲉⲙ ⲡⲓⲛⲏⲓⲛⲓ ⲟⲩⲇⲉ
ⲟⲛ ⲙⲡⲟⲩⲥⲟⲩⲉⲛ ϯϫⲟⲙ ⲛⲧⲉ ⲫϯ ⲑⲏ ⲉⲧϫⲟⲣ ⲉϩⲟⲧⲉ ϩⲱⲃ ⲛⲓⲃⲉⲛ ⲑⲏ ⲉⲧϯ
ϫⲟⲙ ⲛϯⲯⲩⲭⲏ ⲛⲉϩⲟⲟⲩ ϧⲁ ⲧϩⲏ ⲛⲉϩⲟⲟⲩ ⲟⲩⲟϩ ⲉⲥⲑⲣⲟ ⲙⲙⲟⲥ ⲉⲉⲣ ϩⲏⲧ
ⲛϫⲱⲣⲓ ⲥⲥϧⲏⲟⲩⲧ ⲅⲁⲣ ϫⲉ ϥϫⲟⲣ ⲛϫⲉ ⲡϩⲏⲧ ⲛⲛⲓⲑⲙⲏⲓ ⲉϩⲟⲧⲉ ⲫⲁ ⲛⲓⲙⲟⲩⲓ.
ⲧⲉⲧⲉⲛⲛⲁⲩ ⲛⲁϣⲏⲣⲓ ϫⲉ ⲡϩⲏⲧ (-ⲣⲅ-) ⲛⲛⲓⲑⲙⲏⲓ ϫⲟⲣ ⲛⲁϣ ⲛⲣⲏϯ ⲉϥϫⲟⲣ
ⲉⲑⲃⲉ ⲟⲩ ⲉⲑⲃⲉ ϫⲉ ⲥⲉⲭⲱ ⲙⲙⲟϥ ⲉϭⲓ ⲛϯϧⲣⲉ ⲙⲡⲛⲁⲧⲓⲕⲟⲛ ⲉⲧⲉ ⲡⲥⲁϫⲓ ⲙⲫϯ
ⲉⲑⲃⲉ ⲫⲁⲓ ⲧⲉϥⲯⲩⲭⲏ ϫⲟⲣ ⲙⲫⲣⲏϯ ⲛⲟⲩⲣⲱⲙⲓ ⲉⲩⲭⲱ ⲙⲙⲟϥ ⲉϭⲓ ⲉⲃⲟⲗ‐
ϧⲉⲛ ϯϧⲣⲉ ⲛⲧⲉ ⲡⲓⲥⲱⲙⲁ ϫⲉ ϣⲁϥϣⲱⲡⲓ ⲉϥϫⲉⲙϫⲟⲙ ⲛⲉϩⲟⲟⲩ ϧⲁ ⲧϩⲏ
ⲛⲉϩⲟⲟⲩ ⲉϣⲱⲡ ⲟⲩⲛ ⲛⲧⲟⲩϣⲧⲉⲙⲭⲁϥ ⲉⲟⲩⲱⲙ ⲉⲃⲟⲗϧⲉⲛ ϯϧⲣⲉ ϣⲁⲣⲉ ⲡⲉϥ‐
ⲥⲱⲙⲁ ⲉⲣ ⲁⲧϫⲟⲙ ⲫⲁⲓ ⲁⲣⲉϣⲁⲛ ⲛⲉϥϫⲁϫⲓ ϯ ⲟⲩⲃⲏϥ ⲥⲉⲛⲁϭⲣⲟ ⲉⲣⲟϥ
ⲛⲭⲱⲗⲉⲙ. ϯⲛⲟⲩ ϫⲉ ⲱ ⲛⲁⲙⲉⲛⲣⲁϯ ⲁⲣⲓⲁⲥⲕⲉⲓⲛ ϩⲱⲧⲉⲛ ⲉⲟⲩⲱⲙ ⲉⲃⲟⲗ‐
ϧⲉⲛ ϯϧⲣⲉ ⲙⲡⲛⲁⲧⲓⲕⲟⲛ ϩⲓⲛⲁ ⲛⲧⲟⲩϫⲉⲙ ⲛⲟⲙϯ ⲛⲧⲟⲩϭⲣⲟ ⲉⲛⲟⲩϫⲁϫⲓ.
ⲉⲑⲃⲉ ⲟⲩ ⲙⲡⲟⲩⲭⲁⲩ ⲉⲟⲩⲱⲙ ⲉⲑⲃⲉ ϫⲉ ⲡⲟⲩϩⲏⲧ ⲥⲟⲩⲧⲱⲛ ⲁⲛ ⲟⲩⲇⲉ ⲥⲉϯ
ⲁⲛ ⲉϧⲟⲩⲛ ⲉϩⲣⲉⲛ ⲛⲟⲩⲟⲩⲱϣ ⲛϩⲏⲧ ⲉⲑⲃⲉ ϫⲉ ⲡⲟⲩϩⲏⲧ ϭⲁϧⲉⲙ ⲛⲧⲟⲧⲟⲩ
ⲟⲩⲟϩ (-ⲣⲇ Cod. ⲣⲋ-) ⲥⲉϭⲓ ϩⲗⲓ ⲛⲉⲙⲓ ⲛⲧⲉ ⲫϯ ⲁⲛ ⲉⲡⲧⲏⲣϥ ⲉⲑⲃⲉ ⲫⲁⲓ ⲁ
ⲛⲓⲇⲁⲓⲙⲱⲛ ⲭⲱ ⲙⲙⲱⲟⲩ ⲁⲛ ⲉⲟⲩⲱⲙ ⲉⲃⲟⲗϧⲉⲛ ϯϧⲣⲉ ⲉⲑⲟⲩⲁⲃ ϩⲓⲛⲁ
ⲛⲧⲟⲩϫⲉⲙ ⲛⲟⲙϯ ϧⲉⲛ ⲧⲟⲩⲯⲩⲭⲏ. ⲉⲑⲃⲉ ⲫⲁⲓ ⲁⲩⲉⲣ ⲡⲟⲩⲥⲏⲟⲩ ⲧⲏⲣϥ ⲛⲱⲛϧ