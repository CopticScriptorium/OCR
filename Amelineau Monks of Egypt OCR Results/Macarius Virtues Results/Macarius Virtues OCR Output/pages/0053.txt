ⲙⲡⲥⲁϫⲓ ⲙⲡⲓⲁⲡⲟⲥⲧⲟⲗⲟⲥ ⲉⲧϫⲱ ⲙⲙⲟⲥ ϫⲉ ϩⲓⲛⲁ ⲛⲧⲉⲥϣⲱⲡⲓ ⲛϫⲉ ϯⲡⲁⲣ‐
ⲑⲉⲛⲟⲥ ⲉⲥⲙⲏⲛ ⲉⲡⲟ︦ⲥ︦ ⲛⲕⲁⲗⲱⲥ ϧⲉⲛ ⲟⲩⲙⲉⲧⲁⲧϭⲓ ϩⲣⲁϥ ⲉⲡⲧⲏⲣϥ.
ⲁϥϫⲟⲥ ⲟⲛ ⲛϫⲉ ⲁⲃⲃⲁ ⲙⲁⲕⲁⲣⲓⲟⲥ ϫⲉ ϯⲧⲁⲝⲓⲥ ⲛⲧⲉ ⲡⲓⲙⲟⲛⲁⲭⲟⲥ ⲉⲥⲧⲉⲛ‐
ⲑⲱⲛⲧ ⲉⲑⲁ ⲛⲓⲁⲅⲅⲉⲗⲟⲥ ⲙⲫⲣⲏϯ ⲉⲧⲉ ⲛⲓⲁⲅⲅⲉⲗⲟⲥ ⲟϩⲓ ⲉⲣⲁⲧⲟⲩ ⲙⲡⲉⲙⲑⲟ
ⲙⲡⲟ︦ⲥ︦ ⲛⲥⲏⲟⲩ ⲛⲓⲃⲉⲛ ⲙⲙⲟⲛ ϩⲗⲓ ⲛⲧⲉ ⲛⲁ ⲡⲕⲁϩⲓ ⲧⲁϩⲛⲟ ⲙⲡⲟⲩϫⲓ ⲛⲟϩⲓ
ⲉⲣⲁⲧⲟⲩ ⲙⲡⲉϥⲙⲑⲟ ⲡⲁⲓⲣⲏϯ ϩⲱϥ ⲡⲓⲙⲟⲛⲁⲭⲟⲥ ⲡⲉⲧⲥϣⲉ ⲉⲣⲟϥ ⲡⲉ ⲛⲧⲉϥ‐
ϣⲱⲡⲓ ⲙⲡⲁⲓⲣⲏϯ ⲙⲡⲉϥⲥⲏⲟⲩ ⲧⲏⲣϥ ⲛⲱⲛϧ ⲫⲁⲓ ⲟⲩⲛ ⲉϥⲓⲣⲓ ⲙⲙⲟϥ ϥⲛⲁϫⲱⲕ
ⲉⲃⲟⲗ ⲙⲡⲓⲥⲁϫⲓ ⲙⲡⲉⲛⲥⲱⲧⲏⲣ ⲫⲁⲓ ⲉⲧϩⲟⲛϩⲉⲛ ⲉⲑⲣⲉ ⲡⲓⲟⲩⲁⲓ ⲡⲓⲟⲩⲁⲓ ϫⲟⲗϥ
ⲉⲃⲟⲗ ⲙⲙⲁⲩⲁⲧϥ ⲟⲩⲟϩ ⲛⲧⲉϥⲱⲗⲓ ⲥⲧⲁⲩⲣⲟⲥ ⲛⲧⲉϥⲙⲟϣⲓ ⲛⲥⲱϥ. ⲡⲁⲓⲣⲏϯ
ⲛⲑⲱⲧⲉⲛ ϩⲱⲧⲉⲛ ϭⲓ ⲑⲏⲛⲟⲩ ⲛϫⲟⲛⲥ ⲛⲟⲩⲕⲟⲩϫⲓ ⲱ ⲛⲁⲙⲉⲛⲣⲁϯ ⲛϣⲏⲣⲓ ϩⲓⲛⲁ
ⲛⲧⲉⲧⲉⲛϫⲫⲟ ⲛⲱⲧⲉⲛ ⲛϯⲁⲣⲉⲧⲏ ⲙⲙⲁⲩⲁⲧⲥ ⲥⲥϧⲏⲟⲩⲧ ⲅⲁⲣ ϫⲉ ⲑⲁ ⲛⲓⲣⲉϥ‐
ϭⲓⲧⲟⲩ ⲛϫⲟⲛⲥ ⲧⲉ ϯⲙⲉⲧⲟⲩⲣⲟ ⲛⲧⲉ ⲛⲓⲫⲏⲟⲩⲓ.
ⲁϥϫⲟⲥ ⲛϫⲉ ⲁⲃⲃⲁ ⲙⲁⲕⲁⲣⲓⲟⲥ ⲡⲓⲛⲓϣϯ (-ⲝ︦ⲑ︦-) ϫⲉ ⲡⲉⲧⲥϣⲉ ⲡⲉ ⲉⲡⲓⲙⲟ‐
ⲛⲁⲭⲟⲥ ⲛⲧⲉϥϣⲱⲡⲓ ⲉϥⲧⲟⲩⲃⲏⲟⲩⲧ ⲉⲃⲟⲗϩⲁ ⲡⲁⲑⲟⲥ ⲛⲓⲃⲉⲛ ⲛⲧⲉ ϯⲥⲁⲣⲝ ⲛⲉⲙ
ⲑⲱⲗⲉⲃ ⲛⲓⲃⲉⲛ ⲟⲩⲟϩ ⲛⲧⲉϥϣⲧⲉⲙⲭⲁ ⲛⲉϥⲗⲟⲅⲓⲥⲙⲟⲥ ⲉⲓ ⲉϧⲣⲏⲓ ⲛⲉⲙ ⲛⲓⲙⲉⲩⲓ
ⲉⲧϩⲱⲟⲩ ⲉⲡⲧⲏⲣϥ ⲁⲗⲗⲁ ⲛⲧⲉϥϣⲱⲡⲓ ⲉϥⲃⲉⲣⲃⲉⲣ ϧⲉⲛ ⲡⲓⲡ︦ⲛ︦ⲁ︦ ⲛⲥⲏⲟⲩ ⲛⲓⲃⲉⲛ.
ⲁϥϫⲟⲥ ⲟⲛ ⲛϫⲉ ⲁⲃⲃⲁ ⲙⲁⲕⲁⲣⲓⲟⲥ ϫⲉ ⲟⲩϣⲉⲙⲙⲟ ⲡⲉ ⲉⲡⲓⲙⲟⲛⲁⲭⲟⲥ