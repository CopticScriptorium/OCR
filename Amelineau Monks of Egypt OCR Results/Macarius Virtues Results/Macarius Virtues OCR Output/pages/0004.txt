ⲉϥⲟⲓ ⲛϩⲟϯ ⲉⲙⲁϣⲱ ⲟⲩⲟϩ ⲡⲉϫⲁϥ ⲛⲏⲓ ϫⲉ ⲱ ⲃⲓⲁ ⲛⲧⲟⲧⲕ ⲙⲁⲕⲁⲣⲓⲟⲥ
ϫⲉ ⲁ ⲧⲉⲕⲥⲙⲏ ⲥⲉⲛⲥⲉⲛ ϧⲉⲛ ⲛⲓⲙⲁ ⲛϣⲁⲓ ⲛⲉⲙ ⲛⲓⲙⲁ ⲛϩⲱⲧⲡ ⲙⲫⲣⲏϯ ⲟⲛ
ⲙⲡⲓⲕⲉⲛⲓϣϯ ⲁⲛⲧⲱⲛⲓⲟⲥ ⲛⲧⲁⲝⲓⲁⲣⲭⲏⲥ ⲛⲛⲓⲙⲟⲛⲁⲭⲟⲥ ⲛⲁⲡⲟⲧⲁⲕⲧⲓⲕⲟⲥ ⲟⲩⲟϩ
ⲁⲕϭⲓ ⲙⲡⲉϥⲓⲛⲓ ⲙⲫⲣⲏϯ ⲛⲉⲗⲓⲥⲥⲉⲟⲥ ⲉⲧⲁϥϭⲓ ⲙⲡⲓⲛⲓ ⲛⲏⲗⲓⲁⲥ ϫⲉ ⲟⲩⲏⲓ
ⲛⲑⲟϥ ϩⲱϥ ⲁⲛⲧⲱⲛⲓⲟⲥ ⲁϥϣⲱⲡⲓ ⲛⲁⲕ ⲛⲟⲩⲥⲁϧ ⲉⲑⲃⲉ ϫⲉ ⲛⲧⲟϥ ⲡⲉ ⲉⲧⲁϥⲉⲣ‐
ⲥⲭⲏⲙⲁⲧⲓⲍⲉⲓⲛ ⲙⲙⲟⲕ ⲕⲁⲓ ⲅⲁⲣ ⲁⲕⲙⲁϣⲧ ϩⲓⲧⲉⲛ ⲡⲉⲕⲑⲉⲃⲓⲟ ϫⲉ ⲁⲕϭⲓ
ⲥⲟϭⲛⲓ ⲛⲧⲟⲧϥ ⲛⲁⲛⲧⲱⲛⲓⲟⲥ ϧⲉⲛ ⲟⲩⲑⲉⲃⲓⲟ ⲟⲩⲟϩ ⲁⲕⲭⲁϥ ⲛⲧⲟⲧⲕ ϫⲉ ⲟⲩⲛⲟⲩϯ
ⲡⲉ ϩⲓⲧⲉⲛ ⲧⲁⲅⲁⲡⲏ ⲙⲡⲉⲕⲑⲉⲃⲓⲟ ⲙⲙⲏⲓ ⲟⲩⲟϩ ϩⲟⲧⲁⲛ ⲁⲓϣⲁⲛⲙⲁϣⲕ ϧⲉⲛ
(-ⲉ̄-) ⲟⲩϣⲉ ⲛⲥⲟⲑⲛⲉϥ ⲛⲧⲉ ⲛⲁⲡⲁⲑⲟⲥ ⲥⲁⲧⲟⲧⲕ ϣⲁⲕϫⲟⲥ ϧⲉⲛ ⲡϣⲱⲕ ⲙⲡⲉⲕ‐
ϩⲏⲧ ϧⲉⲛ ⲟⲩⲛⲁϩϯ ⲉϥⲧⲁϫⲣⲏⲟⲩⲧ ϫⲉ ⲓⲥ ⲡⲁⲓⲁⲧⲣⲟⲥ ⲟⲩⲟϩ ⲡⲁⲥⲏⲓⲛⲓ ϩⲓϫⲉⲛ
ⲡⲓⲧⲱⲟⲩ ⲛⲉⲙ ⲫⲓⲁⲣⲟ. ⲡⲉϫⲏⲓ ⲛⲁϥ ϩⲱ ϫⲉ ⲁⲛⲟⲕ ⲟⲩⲙⲁⲕⲁⲣⲓⲟⲥ ⲁⲛⲟⲕ ϫⲉ
ⲁ ⲡⲟ︦ⲥ︦ ⲓ︦ⲏ︦ⲥ︦ ⲟⲃϣⲕ ⲉϩⲛⲁⲕ ⲁⲛ ⲉⲕϯ ⲧⲁϫⲣⲟ ⲛϩⲏⲧ ⲛⲏⲓ ⲛⲉⲙ ⲛⲁϩϯ ⲉϧⲟⲩⲛ
ⲉⲡⲁⲣⲉϥϯ ⲥⲃⲱ ⲕⲁⲓ ⲅⲁⲣ ⲛⲓⲫⲁϧⲣⲓ ⲛⲧⲉ ⲡⲁⲟ︦ⲥ︦ ⲛⲓⲱⲧ ⲁⲃⲃⲁ ⲁⲛⲧⲱⲛⲓⲟⲥ ϩⲁⲛ
ⲥⲁⲣⲕⲓⲕⲟⲛ ⲁⲛ ⲛⲉ ⲁⲗⲗⲁ ϯϫⲟⲙ ⲙⲡⲓⲡⲁⲣⲁⲕⲗⲏⲧⲟⲛ ⲉⲧⲉⲣ ϩⲱⲃ ϧⲉⲛ ⲛⲉϥ‐
ⲉⲩⲭⲏ ⲛⲓⲫⲁϧⲣⲓ ⲙⲡ︦ⲛ︦ⲁⲧⲓⲕⲟⲛ ⲉⲧϣⲏⲡ ⲙⲡⲉⲙⲑⲟ ⲙⲫ︦ϯ︦ ⲙⲫⲣⲏϯ ⲛⲟⲩⲥⲑⲟⲓ
ⲛⲟⲩϥⲓ. ⲟⲩⲟϩ ⲛⲁⲓ ⲉⲧⲁϥⲥⲟⲑⲙⲟⲩ ⲁϥⲉⲣ ⲙⲫⲣⲏϯ ⲛⲟⲩⲕⲁⲡⲛⲟⲥ ⲁϥⲃⲱⲗ ⲉⲃⲟⲗ
ⲟⲩⲟϩ ⲛⲁⲓⲙⲟϣⲓ ⲡⲉ ⲉⲓϯ ⲱⲟⲩ ⲙⲡⲉⲛⲟ︦ⲥ︦ ⲓ︦ⲏ︦ⲥ︦ ⲡⲭ︦ⲥ︦.