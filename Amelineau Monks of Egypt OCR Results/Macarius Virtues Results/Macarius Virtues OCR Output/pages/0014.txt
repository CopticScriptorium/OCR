ⲟⲩⲥⲟⲛ ⲁϥϣⲉⲛ ⲁⲃⲃⲁ ⲙⲁⲕⲁⲣⲓⲟⲥ ϫⲉ ⲙⲁⲧⲁⲙⲟⲓ ϫⲉ ⲟⲩ ⲡⲉ ⲡⲓⲣⲱϫⲡ
ϧⲁⲧⲉⲛ ⲫϯ ⲡⲁⲓⲱⲧ. ⲡⲉϫⲉ ⲁⲃⲃⲁ ⲙⲁⲕⲁⲣⲓⲟⲥ ⲛⲁϥ ϫⲉ ⲥⲥϧⲏⲟⲩⲧ ϫⲉ ⲭⲱⲣⲓⲥ
ⲡⲁⲣⲁⲃⲟⲗⲏ ⲛⲁϥⲥⲁϫⲓ ⲛⲉⲙⲱⲟⲩ ⲁⲛ ⲡⲉ. ⲙⲫⲣⲏϯ ⲅⲁⲣ ⲛⲟⲩⲁⲗⲟⲅⲟⲛ ⲛⲍⲱⲟⲛ
ⲛⲁⲅⲣⲓⲟⲛ ⲁϥϣⲁⲛϥⲱϫⲓ ⲉϫⲉⲛ ⲟⲩⲍⲱⲟⲛ ⲛϩⲏⲙⲉⲣⲟⲛ ⲟⲩⲟϩ ⲛⲧⲉϥⲥⲟⲣ ⲣⲁⲧϥ
ⲉⲣⲟϥ ϧⲉⲛ ⲟⲩⲛⲓϣϯ ⲙⲙⲉⲧⲛⲁϣⲧ ϩⲏⲧ ⲛⲧⲉ ⲫⲏ ⲙⲉⲛ ⲉⲧⲥⲁ ϧⲣⲏⲓ ⲙⲙⲟϥ
ϣⲱⲡⲓ ϧⲉⲛ ⲟⲩⲛⲓϣϯ ⲙⲙⲉⲧϫⲱⲃ ⲛⲁϩⲣⲁϥ ⲛⲧⲉϥϣⲱⲡⲓ ⲉⲣⲉ ⲧⲉϥⲛⲟⲙϯ ⲧⲏⲣⲥ
ⲛⲉⲙ ⲧⲉϥϩⲉⲗⲡⲓⲥ ⲟⲩⲉϩ ⲛⲥⲁ ⲡⲉϥⲛⲏⲃ ⲟⲩⲟϩ ⲛⲧⲉϥⲱϣ ϧⲉⲛ ⲟⲩⲛⲓϣϯ ⲛⲥⲙⲏ
ⲉϥϯ ⲙⲏⲓⲛⲓ ⲙⲡⲉϥⲛⲏⲃ ⲁϥϣⲁⲛⲥⲱⲧⲉⲙ ⲛϫⲉ ⲡⲉϥⲛⲏⲃ ⲧⲟⲧⲉ ϣⲁϥϣⲉⲛ ϩⲏⲧ
ϧⲁⲣⲟϥ ⲛⲭⲱⲗⲉⲙ ⲟⲩⲟϩ ⲛⲧⲉϥϭⲟϫⲓ ⲛⲧⲉϥⲉⲣⲃⲟⲏⲑⲉⲓⲛ ⲉⲣⲟϥ ⲟⲩⲟϩ ⲛⲧⲉϥ‐
ⲛⲁϩⲙⲉϥ ⲉⲃⲟⲗ ϩⲁ ⲡⲓⲧⲁⲕⲟ ⲛⲧⲉ ⲡⲓⲑⲏⲣⲓⲟⲛ ⲛⲁⲅⲣⲓⲟⲛ. ⲓⲥϫⲉ ⲫⲛⲏⲃ ⲙⲡⲁⲓ‐
ⲍⲱⲟⲛ ⲛⲁⲗⲟⲅⲟⲛ ⲁϥϣⲉⲛ ϩⲏⲧ ϧⲁⲣⲟϥ ⲟⲩⲟϩ (-ⲓⲏ-) (ⲁϥ)ⲉⲣⲥⲡⲟⲩⲇⲁⲍⲉⲓⲛ
ϣⲁⲧⲉϥⲛⲁϩⲙⲉϥ ⲛⲧⲟⲧϥ ⲙⲡⲁⲓⲑⲏⲣⲓⲟⲛ ⲛⲁⲅⲣⲓⲟⲛ ⲓⲉ ⲁⲟⲩⲏⲣ ⲙⲁⲗⲗⲟⲛ ⲁⲛⲟⲛ
ϧⲁ ⲛⲓⲉⲥⲱⲟⲩ ⲛⲗⲟⲅⲓⲕⲟⲛ ⲛⲧⲉ ⲡⲟϩⲓ ⲙⲡⲭⲥ ⲁⲛϣⲁⲛϣⲱⲡⲓ ⲉⲛⲉⲣ ϩⲉⲗⲡⲓⲥ
ⲉⲣⲟϥ ϥⲛⲁⲉⲣⲁⲛⲉⲭⲉⲥⲑⲁⲓ ⲁⲛ ⲛⲧⲉ ⲡⲓϫⲁϫⲓ ϭⲓⲧⲧⲉⲛ ⲛϫⲟⲛⲥ ⲁⲗⲗⲁ ϥⲛⲁ‐
ⲟⲩⲱⲣⲡ ⲙⲡⲉϥⲁⲅⲅⲉⲗⲟⲥ ⲛⲁⲛ ⲛⲧⲉϥⲛⲁϩⲙⲉⲛ ⲛⲧⲟⲧϥ ⲙⲡⲓⲇⲓⲁⲃⲟⲗⲟⲥ. ϩⲱⲥ
ϫⲉ ⲟⲩⲛ ⲡⲁϣⲏⲣⲓ ⲡⲓⲣⲱϫⲡ ϧⲁⲧⲉⲛ ⲫϯ ⲫⲁⲓ ⲡⲉ ⲛⲧⲉϣⲧⲉⲙ ⲡⲓⲣⲱⲙⲓ ⲭⲁ
ϩⲑⲏϥ ⲉⲧⲉϥϫⲟⲙ ⲙⲙⲁⲩⲁⲧϥ ⲙⲙⲓⲛ ⲙⲙⲟϥ ⲁⲗⲗⲁ ⲉⲉⲣ ϩⲉⲗⲡⲓⲥ ⲉϯⲃⲟⲏ‐
ⲑⲉⲓⲁ ⲛⲧⲉ ⲫϯ ϫⲉ ⲟⲩⲏⲓ ⲛⲑⲟϥ ⲡⲉ ⲉⲑⲛⲟϩⲉⲙ ⲙⲙⲟⲛ.