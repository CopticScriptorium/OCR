ⲁⲩϫⲟⲥ ⲉⲑⲃⲉ ⲁⲃⲃⲁ ⲙⲁⲕⲁⲣⲓⲟⲥ ⲡⲓⲛⲓϣϯ ϫⲉ ⲉϥⲥⲓⲛⲓⲱⲟⲩ ϧⲉⲛ ⲭⲏⲙⲓ
ⲛⲟⲩⲥⲟⲡ ⲁϥⲓ ⲉϫⲉⲛ ⲟⲩϭⲛⲱⲟⲩ ⲁϥⲛⲁⲩ ⲉⲟⲩϩⲟⲓ ⲉⲁⲩⲧⲟⲩⲃⲟⲥ ⲉⲣⲉ ⲡⲉⲥⲛⲏⲃ ϯ
ⲃⲉⲭⲉ ⲛϩⲏⲧⲥ ⲛⲛⲓⲉⲣⲅⲁⲧⲏⲥ ⲟⲩⲟϩ ⲉⲧⲁ ⲡⲓϧⲉⲗⲗⲟ ⲟⲩⲱϣ ⲉⲉⲣⲇⲟⲕⲓⲙⲁⲍⲉⲓⲛ
ⲙⲡⲟⲩⲱⲓ ⲉϥⲟⲩⲱϣ ⲉⲓⲛⲓ ⲛⲟⲩⲥⲁϫⲓ ⲉⲃⲟⲗϧⲉⲛ ⲣⲱϥ ⲉⲑⲃⲉ ⲟⲩϫⲓ ⲛⲉⲣ ϩⲱⲃ
ⲛⲧⲉ ⲟⲩⲡⲣⲁⲝⲓⲥ ⲡⲉϫⲁϥ ⲛⲁϥ ϫⲉ ⲁⲣⲓ ⲡⲓⲛⲁⲓ ⲛⲉⲙⲏⲓ ϩⲱ ⲡⲁⲓⲱⲧ ⲛⲟⲩⲕⲟⲩϫⲓ
ⲛⲥⲟⲩⲟ. ⲡⲉϫⲉ ⲡⲓⲟⲩⲱⲓ ⲛⲁϥ ϫⲉ ⲉϣⲱⲡ ⲁⲕⲉⲣ ϩⲱⲃ ϯⲛⲁϯ ⲃⲉⲭⲉ ⲛⲁⲕ ϫⲉ
ⲟⲩⲏⲓ ⲫⲏ ⲉⲧⲉⲣ ϩⲱⲃ ϣⲁⲩϯ ⲃⲉⲭⲉ ⲛⲁϥ. ⲡⲉϫⲉ ⲡⲓϧⲉⲗⲗⲟ ⲛⲁϥ ϫⲉ ⲟⲩⲕⲟⲩⲛ
ⲫⲏ ⲉⲧⲉⲣ ϩⲱⲃ ϣⲁϥϭⲓ ⲃⲉⲭⲉ. (-ⲟ︦ⲉ︦-) ⲡⲉϫⲉ ⲡⲓⲟⲩⲱⲓ ⲛⲁϥ ϫⲉ ⲁϩⲁ ⲡⲁⲓⲣⲏϯ
ⲡⲉ ⲉⲧϣⲟⲡ ϫⲉ ⲫⲏ ⲉⲧⲉⲣ ϩⲱⲃ ϣⲁϥϭⲓ ⲃⲉⲭⲉ. ⲡⲉϫⲉ ⲡⲓϧⲉⲗⲗⲟ ⲛⲁϥ ϫⲉ
ⲛⲁⲓⲟⲩⲱϣ ⲣⲱ ⲡⲉ ⲉⲥⲱⲧⲉⲙ ⲉⲡⲁⲓⲥⲁϫⲓ ⲛⲧⲟⲧⲕ. ⲟⲩⲟϩ ⲉⲧⲁϥⲟⲩⲉⲓ ⲉϥⲙⲟϣⲓ
ⲁϥϩⲓⲟⲩⲓ ⲉϧⲟⲩⲛ ϧⲉⲛ ⲡⲉϥϩⲟ ⲛⲧⲉϥϫⲓϫ ⲥⲛⲟⲩϯ ⲉϥϫⲱ ⲙⲙⲟⲥ ϫⲉ ⲟⲩⲟⲓ ⲛⲁⲕ
ⲙⲁⲕⲁⲣⲓⲟⲥ ϫⲉ ⲓⲥϫⲉ ⲁⲩϩⲓⲧⲕ ⲉⲃⲟⲗ ⲉϣⲧⲉⲙϯ ⲃⲉⲭⲉ ⲛⲁⲕ ⲉⲑⲃⲉ ⲡⲓϩⲱⲃ
ⲛⲥⲁⲣⲕⲓⲕⲟⲛ ⲛⲧⲉ ⲡⲁⲓⲕⲟⲥⲙⲟⲥ ⲉⲡⲉⲓⲇⲏ ⲅⲁⲣ ⲥⲥϧⲏⲟⲩⲧ ϫⲉ ⲓⲏⲥ ⲙⲙⲟⲕ ⲉⲧⲁ‐
ϩⲟⲕ ⲉⲣⲁⲧⲕ ⲛⲟⲩⲉⲣⲅⲁⲧⲏⲥ ⲙⲡⲁϥϭⲓ ϣⲓⲡⲓ ⲉϥⲉⲣ ϩⲱⲃ ⲛⲕⲁⲗⲱⲥ ⲉⲡⲓϩⲱⲃ ⲛⲧⲉ
ⲡⲉϥⲟ︦ⲥ︦. ⲗⲟⲓⲡⲟⲛ ⲟⲩⲟⲓ ⲛⲁⲕ ⲙⲁⲕⲁⲣⲓⲟⲥ ⲁⲕϣⲧⲉⲙϣⲁϣⲛⲓ ⲉϯⲙⲉⲧⲁⲅⲁⲑⲟⲥ
ⲉⲧⲉⲙⲙⲁⲩ ⲛⲧⲉ ⲡⲟ︦ⲥ︦ ⲙⲡⲓⲓⲁϩ ⲁⲗⲟⲗⲓ ϫⲉ ⲙⲟⲩϯ ⲉⲛⲓⲉⲣⲅⲁⲧⲏⲥ ⲙⲁ ⲡⲟⲩ‐