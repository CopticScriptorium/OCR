ⲁⲗⲗⲁ ϣⲁⲥϣⲉⲛ ϩⲏⲧ ϧⲁⲣⲟϥ ⲛⲧⲉⲥⲃⲉⲣⲃⲱⲣϥ ⲉⲡϣⲱⲓ ⲉϫⲉⲛ ⲧⲉⲥⲙⲉⲥⲧⲉ ⲛϩⲏⲧ
ϧⲉⲛ ⲟⲩϩⲟ ⲉϥⲙⲉϩ ⲛⲣⲁϣⲓ ⲟⲩⲟϩ ϣⲁⲣⲉ ϩⲱⲃ ⲛⲓⲃⲉⲛ (-ⲗⲃ-) ⲛⲧⲁϥϣⲱⲡⲓ
ⲉⲟⲩϩⲟⲗϫ ⲛⲧⲟⲧⲥ. ⲓⲥϫⲉ ⲟⲩⲛ ⲑⲁⲓ ⲟⲩⲑⲁⲙⲓⲟ ⲧⲉ ⲁⲥϣⲉⲛ ϩⲏⲧ ϧⲁ ⲡⲉⲥϣⲏⲣⲓ
ⲓⲉ ⲡⲟⲥⲱ ⲙⲁⲗⲗⲟⲛ ⲫⲙⲉⲓ ⲙⲡⲓⲣⲉϥⲑⲁⲙⲓⲟ ⲡⲉⲛⲟⲥ ⲓⲏⲥ ⲡⲭⲥ ⲉϧⲟⲩⲛ ⲉⲣⲟⲛ.
ⲟⲩⲥⲟⲛ ⲁϥϣⲉⲛ ⲁⲃⲃⲁ ⲙⲁⲕⲁⲣⲓⲟⲥ ϫⲉ ⲙⲁⲧⲁⲙⲟⲓ ⲉⲡⲛⲟⲏⲙⲁ ⲛϯⲙⲉⲧⲁ‐
ⲛⲟⲓⲁ. ⲡⲉϫⲉ ⲁⲃⲃⲁ ⲙⲁⲕⲁⲣⲓⲟⲥ ⲛⲁϥ ϫⲉ ⲁⲣⲉ ϯⲙⲉⲧⲁⲛⲟⲓⲁ ⲫⲉϩ ϣⲁ ⲡⲓ‐
ⲕⲉⲗϫ ⲕⲉⲗⲓ ⲙⲙⲁⲩⲧⲁϥ ⲁⲛ ⲙⲫⲣⲏϯ ⲙⲡⲓϣⲉ ⲉⲧϯ ⲙⲱⲟⲩ ⲉϥϩⲏⲗ ⲉⲡϣⲱⲓ
ⲉϥⲛⲏⲟⲩ ⲉϧⲣⲏⲓ ⲁⲗⲗⲁ ⲙⲫⲣⲏϯ ⲛⲟⲩⲥⲟⲫⲟⲥ ⲛϩⲁⲙ ⲛⲟⲩⲃ ⲉⲁϥⲟⲩⲱϣ
ⲉⲙⲟⲩⲛⲕ ⲛⲟⲩϩⲁⲗⲩⲥⲓⲥ ⲟⲩⲗⲱⲟⲩ ⲙⲉⲛ ⲛⲛⲟⲩⲃ ⲛⲉⲙ ⲟⲩⲗⲱⲟⲩ ⲛϩⲁⲧ ϣⲁ
ⲉϧⲟⲩⲛ ⲉⲡⲓⲃⲉⲛⲓⲡⲓ ⲛⲉⲙ ⲡⲧⲁⲧϩ ϣⲁϥϭⲁⲥ ϯϩⲁⲗⲩⲥⲓⲥ ⲛⲧⲉϥⲧⲁϩⲟⲥ ⲉⲣⲁⲧⲥ ⲫⲁⲓ
ϩⲱϥ ⲡⲉ ⲙⲡⲥⲙⲟⲧ ⲛϯⲙⲉⲧⲁⲛⲟⲓⲁ ⲁⲣⲉ ⲛⲓⲁⲣⲉⲧⲏ ⲧⲏⲣⲟⲩ ⲁϣⲓ ⲛⲥⲱⲥ.
ϩⲁⲛ ⲥⲛⲏⲟⲩ ⲁⲩϣⲉⲛ ⲁⲃⲃⲁ ⲙⲁⲕⲁⲣⲓⲟⲥ ⲡⲓⲛⲓϣϯ ϫⲉ ϩⲁⲣⲁ ϣⲁⲣⲉ ⲛⲓⲙⲉⲧ‐
ϣⲉⲛ ϩⲏⲧ ϭⲣⲟ ⲉⲛⲓⲡⲣⲁⲝⲓⲥ. ⲡⲉϫⲁϥ ⲛⲱⲟⲩ ϫⲉ ⲥⲉ. ⲡⲉϫⲉ ⲛⲓⲥⲛⲏⲟⲩ ⲛⲁϥ ϫⲉ ⲙⲁ
ⲟⲩⲑⲱⲧ ⲛϩⲏⲧ ⲁⲛ. ⲟⲩⲟϩ ⲉⲧⲁ ⲁⲃⲃⲁ ⲙⲁⲕⲁⲣⲓⲟⲥ ⲛⲁⲩ ⲉⲣⲱⲟⲩ ⲉⲩⲟⲓ ⲛϣⲗⲁϩ
ⲛϩⲏⲧ ⲛⲉⲙ ϫⲁⲃⲓ ϩⲏⲧ ⲟⲩⲟϩ ⲉϥⲟⲩⲱϣ ⲉϯ ⲉⲣⲟⲩⲟⲧ ⲛⲱⲟⲩ ⲡⲉϫⲁϥ ⲛⲱⲟⲩ
ϫⲉ ⲧⲉⲧⲉⲛⲛⲁⲩ ⲉ‐ (-ⲗⲅ-) ⲡⲓⲁⲅⲟⲣⲁⲓⲟⲥ ⲉϥϯ ⲉⲃⲟⲗ ⲙⲫⲏ ⲉⲧϣⲱⲡ ϣⲁϥϫⲟⲥ
ⲛⲁϥ ϫⲉ ⲁⲓⲉⲣ ϣⲁⲩ ⲛⲉⲙⲁⲕ ⲟⲩⲟϩ ⲉϣⲱⲡ ⲛⲧⲉϥⲛⲁⲩ ⲉⲣⲟϥ ⲉϥⲟⲕⲉⲙ ϣⲁϥϯ