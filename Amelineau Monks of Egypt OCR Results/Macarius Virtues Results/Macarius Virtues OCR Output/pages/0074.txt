ϩⲏⲡⲡⲉ ⲁϥⲟⲩⲟⲛϩϥ ⲛϫⲉ ⲟⲩⲑⲏⲣⲓⲟⲛ ⲉϥϣⲟⲡ ϧⲉⲛ ⲛⲓⲙⲱⲟⲩ. ⲡⲉϫⲉ ⲁⲅⲓⲟⲥ
ⲁⲃⲃⲁ ⲙⲁⲕⲁⲣⲓⲟⲥ ⲛⲁϥ ϫⲉ ⲁⲛ ⲫⲟⲩⲱϣ ⲙⲡⲁⲟ︦ⲥ︦ ⲓ︦ⲏ︦ⲥ︦ ⲡⲭ︦ⲥ︦ ⲡⲉ ⲛⲧⲉⲕⲉⲣ
(-ϥ︦ⲉ︦-) ϫⲓⲛⲓⲟⲣ ⲙⲙⲟⲛ. ⲟⲩⲟϩ ⲫⲁⲓ ⲉⲧⲁϥϫⲟϥ ⲥⲁⲧⲟⲧϥ ⲁ ⲡⲓⲑⲏⲣⲓⲟⲛ ⲙⲟⲛⲓ
ⲉⲡⲓⲭⲣⲟ ⲟⲩⲟϩ ⲉⲧⲁⲛⲁⲗⲏⲓ ⲉⲣⲟϥ ⲁϥⲥⲁⲧⲧⲉⲛ ⲉⲙⲏⲣ ⲟⲩⲟϩ ⲉⲧⲁⲛϥⲱϫⲓ ⲉϯⲕⲏ
ⲡⲉϫⲉ ⲡⲁⲓⲱⲧ ⲁⲃⲃⲁ ⲙⲁⲕⲁⲣⲓⲟⲥ ⲛⲁϥ ϫⲉ ϭⲓⲧⲕ ⲛϫⲟⲛⲥ ⲟⲙⲥ ϫⲱⲕ ⲟⲩⲟϩ
ⲡⲁⲟ︦ⲥ︦ ⲓ︦ⲏ︦ⲥ︦ ⲡⲭ︦ⲥ︦ ⲛⲁϯ ⲛⲧⲉⲕϩⲏⲙⲓ ⲛⲁⲕ. ⲉⲧⲁϥⲟⲙⲥϥ ⲇⲉ ⲥⲁⲧⲟⲧϥ ⲁϥⲟⲩⲟⲛϩϥ
ⲛⲉⲙ ⲟⲩⲛⲓϣϯ ⲛⲧⲉⲃⲧ ⲟⲩⲟϩ ⲉⲧⲁⲓⲛⲁⲩ ⲉⲧⲁⲓⲛⲓϣϯ ⲛϣⲫⲏⲣⲓ ⲁⲓϩⲓⲧⲧ ⲉϧⲣⲏⲓ
ϧⲁⲣⲁⲧⲟⲩ ⲛⲛⲉϥϭⲁⲗⲁⲩϫ ⲉⲓϣⲟⲡ ϧⲉⲛ ⲟⲩⲛⲓϣϯ ⲛϩⲟϯ. ⲛⲑⲟϥ ⲇⲉ ⲁϥⲧⲟⲩ‐
ⲛⲟⲥⲧ ⲡⲁⲓⲣⲏϯ ⲁⲛⲙⲟϣⲓ ⲉⲛϯ ⲱⲟⲩ ⲙⲡⲉⲛⲟ︦ⲥ︦ ⲓ︦ⲏ︦ⲥ︦ ⲡⲭ︦ⲥ︦ ⲟⲩⲟϩ ⲉⲧⲁⲛϧⲱⲛⲧ
ⲇⲉ ⲉⲡⲓϯⲙⲓ ⲁⲛϩⲉⲙⲥⲓ ⲟⲩⲟϩ ⲛⲁⲣⲉ ⲡⲉⲛⲓⲱⲧ ⲛⲇⲓⲕⲁⲓⲟⲥ ⲁⲃⲃⲁ ⲙⲁⲕⲁⲣⲓⲟⲥ
ϯ ⲛⲓⲁⲧϥ ⲡⲉ ⲛⲛⲏ ⲉⲑⲛⲁⲥⲓⲛⲓ ϩⲏⲡⲡⲉ ⲁϥⲛⲁⲩ ⲉⲡⲓⲉⲣⲅⲁⲧⲏⲥ ⲉϥⲛⲏⲟⲩ ⲉϥϫⲟⲗϩ
ⲙⲡⲓϩⲙⲟⲧ ⲛⲧⲉ ϯϩⲩⲡⲟⲙⲟⲛⲏ ⲡⲉϫⲁϥ ϫⲉ ϩⲏⲡⲡⲉ ⲓⲥ ⲟⲩⲥⲕⲉⲩⲟⲥ ⲉϥⲥⲟⲧⲡ
ⲟⲩⲟϩ ⲉϥⲧⲁⲓⲏⲟⲩⲧ ⲟⲩⲟϩ ⲉⲧⲁϥⲧⲱⲛϥ ⲉⲃⲟⲗ ⲉϩⲣⲁϥ ⲁϥⲉⲣⲁⲥⲡⲁⲍⲉⲥⲑⲁⲓ
ⲙⲙⲟϥ ⲟⲩⲟϩ ⲡⲉϫⲁϥ ⲛⲁϥ ϫⲉ ϯϩⲉⲓⲣⲏⲛⲏ ⲛⲁⲕ ⲡⲓⲉⲣⲅⲁⲧⲏⲥ ⲛⲧⲉ ϯⲁϫⲡ
ⲓ︦ⲁ︦. ⲁϥⲉⲣ ⲟⲩⲱ ϩⲱϥ ⲡⲉϫⲁϥ ϫⲉ ⲕⲁⲧⲁ (-ϥ︦ⲋ︦ Cod. ϥ︦ⲏ︦-) ⲫⲟⲩⲱϣ ⲙⲡⲁⲟ︦ⲥ︦
ⲓ︦ⲏ︦ⲥ︦ ⲡⲭ︦ⲥ︦. ⲡⲉϫⲉ ⲡⲉⲛⲓⲱⲧ ⲁⲃⲃⲁ ⲙⲁⲕⲁⲣⲓⲟⲥ ⲛⲁϥ ϫⲉ ⲉⲕⲉⲣ ϩⲱⲃ ⲛⲁϣ ⲛⲣⲏϯ