ⲙⲙⲟϥ. ⲉⲧⲁϥⲥⲱⲧⲉⲙ ⲉⲛⲁⲓ ⲛϫⲉ ⲡⲓⲁⲅⲓⲟⲥ ⲁⲃⲃⲁ ⲙⲁⲕⲁⲣⲓⲟⲥ ⲁϥⲉⲣ ϣⲫⲏⲣⲓ
ⲉⲙⲁϣⲱ ⲟⲩⲟϩ ⲡⲉϫⲉ ⲛⲓⲥⲛⲏⲟⲩ ⲛⲁϥ ϫⲉ ⲟⲩ ⲡⲉ ⲡⲁⲓⲥⲁϫⲓ ⲡⲉⲛⲓⲱⲧ ϫⲉ ⲕⲉⲣ
ϣⲫⲏⲣⲓ ⲛⲧⲁⲓϧⲉ ⲧⲏⲣⲥ. ⲡⲓϧⲉⲗⲗⲟ ⲇⲉ ⲛⲁϥⲕⲱⲗϩ ⲡⲉ ϧⲉⲛ ⲧⲉϥⲙⲉⲥⲧⲉ ⲛϩⲏⲧ
ⲉϥϫⲱ ⲙⲙⲟⲥ ϫⲉ ⲱ ϫⲉ ⲟⲩⲟⲛ ⲟⲩⲛⲓϯ ⲙⲙⲩⲥⲧⲏⲣⲓⲟⲛ ϧⲉⲛ ⲡⲁⲓⲥⲁϫⲓ. ⲛⲑⲱⲟⲩ
ⲇⲉ ⲛⲁⲩϯ ϩⲟ ⲉⲣⲟϥ ⲡⲉ ϫⲉ ⲙⲁⲧⲁⲙⲟⲛ ⲉⲣⲟϥ. ⲛⲑⲟϥ ⲇⲉ ⲡⲉϫⲁϥ ⲛⲱⲟⲩ ϫⲉ
ⲁⲗⲏⲑⲱⲥ ⲛⲁϣⲏⲣⲓ ⲡⲟ︦ⲥ︦ ⲟⲩⲣⲁⲙⲁⲟ ⲡⲉ ⲟⲩⲟϩ ϥⲉⲣⲁⲅⲁⲡⲁⲛ ⲙⲙⲟⲛ ⲁⲛⲟⲛ ⲇⲉ
ⲧⲉⲛⲟⲩⲱϣ ⲁⲛ ⲉⲥⲱⲧⲉⲙ ⲛⲥⲱϥ ⲡⲉⲛϫⲁϫⲓ ⲇⲉ ϩⲱϥ ⲡⲓⲇⲓⲁⲃⲟⲗⲟⲥ ⲟⲩϩⲏⲕⲓ ⲡⲉ
ⲟⲩⲟϩ ϥⲙⲟⲥϯ ⲙⲙⲟⲛ ⲁⲛⲟⲛ ϩⲱⲛ ⲧⲉⲛⲉⲣⲁⲅⲁⲡⲁⲛ ⲛⲛⲉϥϭⲱϧⲉⲙ ⲛⲉⲙ ⲛⲉϥ‐
ⲥⲱϥ ⲛⲉⲙ ⲛⲉϥⲉⲡⲓⲑⲩⲙⲓⲁ ⲉⲧϣⲟⲩⲓⲧ ⲛⲉⲙ ⲡⲥⲱϫⲡ ⲛⲛⲉϥϩⲏⲇⲟⲛⲏ.
(-ⲝ︦ⲋ︦-) ⲁϥϫⲟⲥ ⲛϫⲉ ⲁⲃⲃⲁ ⲙⲁⲕⲁⲣⲓⲟⲥ ⲡⲓⲛⲓϣϯ ϫⲉ ⲡⲉⲧⲥϣⲉ ⲡⲉ ⲙⲫⲏ
ⲉⲧⲁϥⲉⲣⲁⲡⲟⲧⲁⲍⲉⲥⲑⲁⲓ ⲙⲡⲓⲕⲟⲥⲙⲟⲥ ⲁϥⲓ ⲉϧⲟⲩⲛ ⲉⲫⲃⲓⲟⲥ ⲛϯⲙⲉⲧⲙⲟⲛⲁⲭⲟⲥ
ⲉⲑⲣⲉϥⲉⲣ ⲫⲙⲉⲩⲓ ⲙⲡⲓⲣⲏⲧⲟⲛ ⲛⲧⲉ ⲡⲓⲁⲡⲟⲥⲧⲟⲗⲟⲥ ⲉⲑⲟⲩⲁⲃ ⲫⲁⲓ ⲉⲧⲁϥϭⲓ ⲏⲡⲓ
ⲛⲛⲓϫⲁⲗ ⲛⲧⲉ ϯⲕⲁⲕⲓⲁ ⲉⲁϥϫⲟⲥ ⲙⲡⲁⲓⲣⲏϯ ϩⲱⲥ ⲉϥϫⲫⲓⲟ ⲛⲛⲏ ⲉⲧⲁⲩⲣⲁⲟⲩⲱ
ⲛϧⲏⲧⲟⲩ ⲉϥϫⲱ ⲙⲙⲟⲥ ϫⲉ ϧⲉⲛ ⲡϫⲓ ⲛⲑⲣⲟⲩⲣⲁⲕⲟⲩ ⲉⲃⲟⲗϩⲓ ⲫⲙⲱⲓⲧ ⲛⲧⲉ
ϯⲁⲣⲉⲧⲏ ⲟⲩⲟϩ ⲛⲧⲟⲩⲃⲟϣⲟⲩ ⲙⲡⲓϩⲙⲟⲧ ⲛⲧⲉ ⲡⲓⲡ︦ⲛ︦ⲁ︦ ⲉⲑⲟⲩⲁⲃ ⲁⲩϣⲱⲡⲓ
ⲛⲁⲇⲟⲕⲓⲙⲟⲥ ⲉⲩⲙⲉϩ ⲙⲡⲟⲛⲏⲣⲓⲁ ⲛⲓⲃⲉⲛ ⲛⲉⲙ ⲕⲁⲕⲓⲁ ⲛⲓⲃⲉⲛ ⲛⲉⲙ ⲙⲉⲧϫⲓ
ⲛϭⲟⲛⲥ ⲉⲩⲙⲉϩ ⲛⲫⲑⲟⲛⲟⲥ ⲛⲉⲙ ϧⲱⲧⲉⲃ ⲛⲉⲙ ϣϭⲛⲏⲛ ⲛⲉⲙ ⲡϫⲱⲕ ⲛⲛⲏ
ⲧⲏⲣⲟⲩ ⲉⲧⲁϥϫⲟⲧⲟⲩ ⲙⲡⲁⲓⲙⲁ ⲉⲁϥⲟⲩⲁϩⲉⲙ ⲡⲓⲥⲁϫⲓ ⲙⲡⲁⲓⲣⲏϯ ⲉϥϫⲱ