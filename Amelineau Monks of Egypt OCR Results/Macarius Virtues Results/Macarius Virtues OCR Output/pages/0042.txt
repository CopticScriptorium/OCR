ⲡⲓⲛⲏⲛⲓ ⲉⲧⲉ ⲫⲁⲓ ⲡⲉ ⲡⲉⲛⲟ︦ⲥ︦ ⲓⲏ︦ⲥ︦ ⲡⲭ︦ⲥ︦ ⲕⲁⲓ ⲅⲁⲣ ⲡⲓⲣⲱⲙⲓ ⲉⲑⲛⲁⲁⲣⲉϩ
ⲉⲡⲁⲓⲱⲛⲓ ⲫⲁⲓ ϧⲉⲛ ⲡⲉϥϩⲏⲧ ϥⲛⲁϭⲓ ⲛⲟⲩϣⲉⲃⲓⲱ ⲉⲛⲁϣⲱϥ ϧⲉⲛ ⲡⲓⲱⲟⲩ ⲛⲧⲉ
ⲡⲉⲛⲟ︦ⲥ︦ ⲓ︦ⲏ︦ⲥ︦ ⲡⲭ︦ⲥ︦ ϧⲉⲛ ϯⲙⲉⲧⲟⲩⲣⲟ ⲛⲧⲉ ⲛⲓⲫⲏⲟⲩⲓ ϣⲁ ⲉⲛⲉϩ ⲕⲁⲓ ⲅⲁⲣ ⲁ
ⲡⲉⲛⲟ︦ⲥ︦ ⲓ︦ⲏ︦ⲥ︦ ⲡⲭ︦ⲥ︦ ⲭⲱ ⲙⲡⲉϥϩⲟ ⲙⲫⲣⲏϯ ⲛⲟⲩⲡⲉⲧⲣⲁ ⲉⲥϫⲟⲣ ⲕⲁⲧⲁ ⲡⲥⲁϫⲓ
ⲙⲡⲓⲁⲡⲟⲥⲧⲟⲗⲟⲥ ⲉϥϫⲱ ⲙⲙⲟⲥ ϫⲉ ϯⲡⲉⲧⲣⲁ ⲛⲉ ⲡⲭ︦ⲥ︦ ⲡⲉ ⲁϥϯ ⲛⲧⲉϥϭⲓⲥⲓ
ⲉϩⲁⲛ ⲙⲁⲥⲧⲓⲅⲅⲟⲥ ⲛⲉⲙ ⲛⲉϥⲟⲩⲟϫⲓ ⲉϩⲁⲛ ϣⲉ ⲛⲕⲟⲩⲣ ⲡⲉϥϩⲟ ⲇⲉ ⲙⲡⲉϥ‐
ⲧⲁⲥⲑⲟϥ ⲉⲃⲟⲗϩⲁ ⲡϣⲓⲡⲓ ⲛⲧⲉ ϩⲁⲛ ⲑⲁϥ ⲉⲑⲃⲉ ⲡⲉⲧⲉ ⲫⲱⲛ ⲛⲟⲩϫⲁⲓ ⲁⲛⲟⲛ
ϧⲁ ⲛⲓⲣⲱⲙⲓ ⲕⲁⲓ ⲉϣⲱⲡ ⲛⲧⲉϥϩⲉⲙⲥⲓ ϩⲓϫⲱⲛ ⲛϫⲉ ⲡⲉⲛⲟ︦ⲥ︦ ⲓ︦ⲏ︦ⲥ︦ ⲡⲭ︦ⲥ︦ ϩⲓⲧⲉⲛ
ϩⲁⲛ ϣⲱⲛⲓ ⲉⲑⲃⲉ ⲧⲉϥⲛⲓϣϯ ⲛⲁⲅⲁⲡⲏ ⲉϧⲟⲩⲛ ⲉⲣⲟⲛ ϣⲁⲣⲉ ϯⲯⲩⲭⲏ ϣⲱⲡⲓ
ϧⲉⲛ ϯⲙⲉⲧⲁⲑⲙⲟⲩ ⲉⲑⲃⲉ ⲡⲧⲟⲩⲃⲟ ⲛϯⲁⲡⲁⲑⲉⲓⲁ ⲉⲧϣⲟⲡ ⲥⲁϧⲟⲩⲛ ⲙⲡⲓϩⲏⲧ.
ⲡⲓⲇⲓⲁⲃⲟⲗⲟⲥ ϩⲱϥ ⲟⲩⲁⲧϫⲟⲙ ⲡⲉ ⲙⲫⲣⲏϯ ⲙⲡⲓⲕⲁϣ ⲟⲩⲟϩ ⲁϥϣⲁⲛϩⲉⲓ
ⲉϫⲉⲛ ⲡⲓⲣⲱⲙⲓ (-ⲛ︦︦ⲅ︦-) ⲟⲩⲟϩ ⲛⲧⲉϥϭⲉⲡ ϫⲱⲣⲓ ⲉϫⲱϥ ϧⲉⲛ ⲟⲩⲧⲩⲣⲁⲛⲛⲓⲁ
ⲛⲧⲁϥ ⲟⲩⲟϩ ⲛⲧⲉϥϣⲧⲉⲙ ⲡⲓⲣⲱⲙⲓ ϯ ϩⲑⲏϥ ⲉⲣⲟϥ ⲛⲧⲉϥⲱϣ ⲟⲩⲃⲉ ϯⲙⲉⲧⲁ‐
ⲅⲁⲑⲟⲥ ⲛⲧⲉ ⲫϯ ⲁⲗⲗⲁ ⲛⲧⲉϥⲓ ⲉϧⲣⲏⲓ ⲛⲉⲙ ⲛⲓⲡⲁⲑⲟⲥ ⲛⲧⲉ ⲡⲓⲇⲓⲁⲃⲟⲗⲟⲥ
ϣⲁⲣⲉ ⲡⲓⲡ︦ⲛ︦ⲁ︦ ⲛⲧⲉ ⲫ︦ϯ︦ ⲉⲣⲁⲛⲁⲭⲱⲣⲉⲓⲛ ⲛⲁϥ ⲥⲁⲃⲟⲗ ⲙⲡⲓⲣⲱⲙⲓ ⲗⲟⲓⲡⲟⲛ
ϣⲁⲣⲉ ϯⲯⲩⲭⲏ ⲙⲟⲩ ⲓⲥϫⲉⲛ ⲉⲥϣⲟⲡ ϧⲉⲛ ⲡⲓⲥⲱⲙⲁ ⲉⲑⲃⲉ ⲡⲑⲓϧⲓ ⲛⲛⲓⲡⲁⲑⲟⲥ
ⲛⲉⲙ ⲡⲟⲩⲥⲑⲟⲓⲃⲱⲛ.