ⲁⲩϫⲟⲥ ⲉⲑⲃⲉ ⲁⲃⲃⲁ ⲙⲁⲕⲁⲣⲓⲟⲥ ϫⲉ ⲉϥⲛⲏⲟⲩ ⲉⲡϣⲱⲓ ϧⲉⲛ ϣⲓⲏⲧ ⲛⲟⲩⲥⲟⲡ
ⲉⲭⲏⲙⲓ ⲁϥϥⲁⲓ ⲛϩⲁⲛ ⲃⲓⲣ ⲉⲧⲁϥϧⲓⲥⲓ ⲇⲉ ⲁϥϩⲉⲙⲥⲓ ⲁϥϥⲁⲓ ⲛⲛⲉϥⲃⲁⲗ ⲉⲡϣⲱⲓ
ⲉⲧⲫⲉ ⲡⲉϫⲁϥ ϫⲉ ⲡⲟ︦ⲥ︦ ⲛⲑⲟⲕ ⲉⲑⲛⲁⲩ ⲉⲡⲁϧⲓⲥⲓ ⲟⲩⲟϩ ⲫⲁⲓ ⲉⲧⲁϥϫⲟϥ ⲁϥϫⲉⲙϥ
ϩⲓϫⲉⲛ ⲫⲓⲁⲣⲟ ⲛⲉⲙ ⲛⲓⲃⲓⲣ.
ⲁϥϫⲟⲥ ⲛϫⲉ ⲁⲃⲃⲁ ⲉⲩⲁⲅⲣⲓⲟⲥ ϫⲉ ⲉⲓϩⲉⲙⲥⲓ ⲛⲟⲩⲥⲟⲡ ⲛⲉⲙ ϩⲁⲛ ⲥⲛⲏⲟⲩ
ϧⲁⲧⲉⲛ ⲁⲃⲃⲁ ⲙⲁⲕⲁⲣⲓⲟⲥ ⲛⲁϥⲥⲁϫⲓ ⲛⲉⲙⲁⲛ ⲡⲉ ϧⲉⲛ ⲛⲓⲛⲟⲏⲙⲁ ⲛⲧⲉ ⲛⲓ‐
ⲅⲣⲁⲫⲏ ⲉⲑⲟⲩⲁⲃ (-ⲣⲋ Cod. ⲣⲏ-) ⲟⲩⲟϩ ⲁⲓϣⲉⲛ ⲡⲓϧⲉⲗⲗⲟ ⲇⲉ ⲟⲩ ⲡⲉ ⲡⲁⲓ‐
ⲥⲁϫⲓ ⲉⲧϧⲉⲛ ⲡⲓⲉⲩⲁⲅⲅⲉⲗⲓⲟⲛ ϫⲉ ⲫⲏ ⲉⲑⲛⲁϫⲉ ⲟⲩⲁ ⲉⲡⲓⲡⲛⲁ ⲉⲑⲟⲩⲁⲃ ⲛⲛⲟⲩ‐
ⲭⲱ ⲛⲁϥ ⲉⲃⲟⲗ ⲟⲩⲇⲉ ϧⲉⲛ ⲡⲁⲓⲉⲛⲉϩ ⲟⲩⲇⲉ ϧⲉⲛ ⲡⲉⲑⲛⲏⲟⲩ. ⲡⲉϫⲉ ⲛⲓϧⲉⲗⲗⲟ
ⲛⲏⲓ ϫⲉ ⲫⲁⲓ ⲟⲩⲟⲛϩ ⲉⲃⲟⲗ ϫⲉ ϧⲉⲛ ϭⲣⲟϩ ⲛⲓⲃⲉⲛ ⲛⲛⲟⲃⲓ ⲉⲑⲛⲁⲓ ⲙⲡⲓⲣⲱⲙⲓ
ⲟⲩⲟϩ ⲁϥϣⲧⲉⲙⲧⲁϫⲣⲟϥ ϧⲉⲛ ⲟⲩϩⲉⲗⲡⲓⲥ ⲛⲉⲙ ⲟⲩⲛⲁϩϯ ⲉϥⲧⲁϫⲣⲏⲟⲩⲧ
ⲙⲫⲣⲏϯ ⲉⲧⲁϥϫⲟⲥ ⲛϫⲉ ⲡⲟⲥ ϧⲉⲛ ⲡⲉⲩⲁⲅⲅⲉⲗⲓⲟⲛ ϫⲉ ⲉϣⲱⲡ ⲟⲩⲟⲛⲧⲉⲧⲉⲛ
ⲛⲁϩϯ ⲙⲙⲁⲩ ⲙⲫⲣⲏϯ ⲛⲟⲩⲛⲁⲫⲣⲓ ⲛϣⲉⲗⲧⲁⲙ ⲉⲣⲉⲧⲉⲛⲉϫⲟⲥ ⲙⲡⲁⲓⲧⲱⲟⲩ ϫⲉ
ⲟⲩⲱⲧⲉⲃ ⲉⲃⲟⲗ ⲧⲁⲓ ⲙⲛⲏ ⲉϥⲉⲟⲩⲱⲧⲉⲃ ⲟⲩⲟϩ ⲛⲛⲉ ϩⲗⲓ ⲉⲣ ⲁⲧϫⲟⲙ ⲛⲧⲉⲛ ⲑⲏ‐
ⲛⲟⲩ. ⲉϣⲱⲡ ⲇⲉ ⲟⲩⲟⲛ ⲟⲩⲣⲱⲙⲓ ⲓⲥϫⲉⲛ ⲧⲉϥϣⲟⲣⲡⲓ ⲛϩⲏⲗⲓⲕⲓⲁ ⲉϥϣⲟⲡ ϧⲉⲛ
ϩⲁⲛ ⲛⲟⲃⲓ ϣⲁ ⲧⲉϥϧⲁⲏ ⲟⲩⲟϩ ⲛⲧⲉ ⲫⲁⲓ ⲙⲡⲁⲓⲣⲏϯ ϫⲟⲥ ϧⲉⲛ ⲡⲉϥϩⲏⲧ ϫⲉ
ⲁⲓϣⲁⲛⲕⲏⲛ ⲉⲕⲟⲧⲧ ϩⲁ ⲫϯ ϥⲛⲁⲭⲱ ⲛⲏⲓ ⲉⲃⲟⲗ ⲁⲛ ⲟⲩⲇⲉ ϥⲛⲁϣⲟⲡⲧ ⲉⲣⲟϥ