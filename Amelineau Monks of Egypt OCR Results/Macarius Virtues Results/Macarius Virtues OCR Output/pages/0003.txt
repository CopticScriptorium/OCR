ⲛⲏⲥⲧⲉⲩⲉⲓⲛ ⲁⲛⲟⲕ ⲇⲉ ϯⲟⲩⲱⲙ ⲁⲛ ⲉⲡⲧⲏⲣϥ ⲕⲉⲣ ϣⲣⲱⲓⲥ ⲁⲛⲟⲕ ⲇⲉ ϯⲉⲛⲕⲟⲧ
ⲁⲛ ⲉⲡⲧⲏⲣϥ ⲟⲩⲁⲓ ⲙⲙⲁⲩⲁⲧϥ ⲡⲉⲧⲉⲕϭⲣⲏⲟⲩⲧ ⲙⲙⲟⲓ ⲛϧⲏⲧϥ. ⲡⲉϫⲉ ⲁⲃⲃⲁ
ⲙⲁⲕⲁⲣⲓⲟⲥ ⲛⲁϥ ϫⲉ ⲁϣ ⲡⲉ ⲫⲁⲓ. ⲛⲑⲟϥ ⲇⲉ ⲡⲉϫⲁϥ ϫⲉ ⲡⲉⲕⲑⲉⲃⲓⲟ ⲡⲉ ⲉⲑⲃⲉ
ⲡⲉⲕⲑⲉⲃⲓⲟ ⲅⲁⲣ ⲙⲙⲟⲛ ϣϫⲟⲙ ⲙⲙⲟⲓ ⲉⲣⲟⲕ. ⲟⲩⲟϩ ⲉⲧⲁϥⲫⲱⲣϣ ⲛⲛⲉϥϫⲓϫ
ⲉⲃⲟⲗ ⲛϫⲉ ⲡⲓⲁⲅⲓⲟⲥ ⲁϥⲉⲣ ⲁⲑⲟⲩⲱⲛϩ ⲛϫⲉ ⲡⲓⲇⲁⲓⲙⲱⲛ ⲟⲩⲟϩ ⲛⲁϥⲙⲟϣⲓ
ⲡⲉ ⲉϥϯ ⲱⲟⲩ ⲙⲫϯ.
ⲁⲩϫⲟⲥ ⲉⲑⲃⲉ ⲁⲃⲃⲁ ⲙⲁⲕⲁⲣⲓⲟⲥ ϫⲉ ⲁϥⲥⲱⲧⲉⲙ ⲉⲑⲃⲏⲧϥ ⲛϫⲉ ⲁⲅⲁⲑⲟ‐
ⲛⲓⲕⲟⲥ ⲡⲓⲉⲡⲁⲣⲭⲟⲥ ⲛⲧⲉ ⲁⲛⲧⲓⲟⲭⲓⲁ ϫⲉ ϥⲓⲣⲓ ⲛϩⲁⲛ ϫⲟⲙ ⲉⲩⲟⲓ ⲛⲛⲓϣϯ ⲛⲉⲙ
ϩⲁⲛ ϩⲙⲟⲧ ⲛⲧⲁⲗϭⲟ ⲉⲃⲟⲗϩⲓⲧⲉⲛ ⲡⲉⲛⲟⲥ ⲓⲏⲥ ⲡⲭⲥ ⲁϥⲟⲩⲱⲣⲡ ϩⲁⲣⲟϥ ⲛⲧⲉϥ‐
ϣⲉⲣⲓ ⲉⲟⲩⲟⲛ ⲟⲩⲡⲛⲁ ⲛⲁⲕⲁⲑⲁⲣⲧⲟⲛ ⲛⲉⲙⲁⲥ ϫⲉ ϩⲓⲛⲁ ⲛⲧⲉϥϣⲗⲏⲗ ⲉϫⲱⲥ
ⲟⲩⲟϩ ϩⲓⲧⲉⲛ ⲡⲓϩⲙⲟⲧ ⲛⲧⲉ ⲫϯ ⲉⲧϣⲟⲡ ⲛϧⲏⲧϥ ⲉⲧⲁϥϣⲗⲏⲗ ⲉϫⲱⲥ ⲁⲥⲟⲩϫⲁⲓ
ⲛϯⲟⲩⲛⲟⲩ ⲟⲩⲟϩ ⲁϥⲟⲩⲟⲣⲡⲥ ϧⲉⲛ ⲟⲩϩⲉⲓⲣⲏⲛⲏ ϩⲁ ⲛⲏ ⲉⲧⲉ ⲛⲟⲩⲥ ⲛⲓⲟϯ.
(-ⲇ̄-) ⲉⲧⲁϥⲛⲁⲩ ⲛϫⲉ ⲡⲉⲥⲓⲱⲧ ⲛⲉⲙ ⲧⲉⲥⲙⲁⲩ ⲉⲡⲓⲧⲁⲗϭⲟ ⲉⲧⲁ ⲡⲟⲥ ⲁⲓϥ ⲛⲉⲙ
ⲧⲟⲩϣⲉⲣⲓ ⲉⲃⲟⲗϩⲓⲧⲉⲛ ⲛⲓⲧⲱⲃϩ ⲛⲉⲙ ⲛⲓϣⲗⲏⲗ ⲛⲧⲉ ⲫⲏ ⲉⲑⲟⲩⲁⲃ ⲁⲃⲃⲁ ⲙⲁ‐
ⲕⲁⲣⲓⲟⲥ ⲁⲩϣⲉⲡ ϩⲙⲟⲧ ⲉⲩϯ ⲱⲟⲩ ⲙⲡⲉⲛⲟ︦ⲥ︦ ⲓ︦ⲏ︦ⲥ︦ ⲡⲭ︦ⲥ︦.
ⲁϥϫⲟⲥ ⲛϫⲉ ⲁⲃⲃⲁ ⲙⲁⲕⲁⲣⲓⲟⲥ ϫⲉ ⲉⲓⲥⲓⲛⲓⲱⲟⲩ ⲛⲟⲩⲥⲟⲡ ϧⲉⲛ ⲡϣⲁϥⲉ
ⲁϥⲉⲣⲁⲡⲁⲛⲧⲁⲛ ⲉⲣⲟⲓ ⲛϫⲉ ⲡⲓⲇⲓⲁⲃⲟⲗⲟⲥ ⲉϥϫⲁⲓⲱⲟⲩ ϧⲉⲛ ⲡⲉϥⲥⲙⲟⲧ ⲟⲩⲟϩ