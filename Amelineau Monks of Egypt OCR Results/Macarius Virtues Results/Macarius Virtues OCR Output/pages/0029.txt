ⲟⲩⲙⲉⲧⲃⲉⲣⲓ ⲡⲁⲓⲣⲏϯ ϩⲱⲥ ϯⲯⲩⲭⲏ ⲁⲥϣⲁⲛϣⲱⲡⲓ ϧⲉⲛ ϯⲁⲣⲉⲧⲏ ⲟⲩⲟϩ
ⲛⲧⲉⲥⲧⲟⲩⲃⲟ ⲉⲃⲟⲗϧⲉⲛ ⲛⲉⲥϭⲱϧⲉⲙ ⲛⲉⲙ ⲛⲉⲥϫⲱϫⲉⲃ ⲧⲏⲣⲟⲩ ⲥⲛⲁϣⲱⲡⲓ ϧⲉⲛ
ⲟⲩⲙⲉⲧⲃⲉⲣⲓ ⲛⲧⲉⲥϩⲁⲗⲁⲓ ⲉⲡϭⲓⲥⲓ.
(-ⲗ︦ⲋ︦-) ⲁϥϣⲉⲛϥ ⲟⲛ ⲛϫⲉ ⲡⲓⲥⲟⲛ ϫⲉ ⲡⲓϩⲁⲗⲁⲓ ⲉⲡϭⲓⲥⲓ ⲟⲩ ⲡⲉ ⲡⲁⲓⲱⲧ.
ⲡⲉϫⲉ ⲁⲃⲃⲁ ⲙⲁⲕⲁⲣⲓⲟⲥ ⲛⲁϥ ϫⲉ ⲙⲫⲣⲏϯ ⲙⲡⲓⲁϧⲱⲙ ⲁϥϣⲁⲛϩⲁⲗⲁⲓ
ⲉⲡϭⲓⲥⲓ ⲙⲡⲓⲁⲏⲣ ϣⲁϥⲛⲟϩⲉⲙ ⲉⲃⲟⲗϩⲁ ⲡⲓⲫⲁϣ ⲛⲧⲉ ⲡⲓϫⲉⲣⲏϫ ⲉϣⲱⲡ ϩⲱϥ
ⲛⲧⲉϥⲭⲱ ⲙⲙⲟϥ ⲉϧⲣⲏⲓ ϣⲁϥϣⲱⲡⲓ ϧⲉⲛ ⲛⲓϩⲁϫⲓ ⲛⲧⲉ ⲡⲓϫⲉⲣⲏϫ ⲡⲁⲓⲣⲏϯ
ϩⲱⲥ ϯⲯⲩⲭⲏ ⲁⲥϣⲁⲛⲉⲣ ⲁⲙⲉⲗⲏⲥ ⲛⲧⲉⲥⲓ ⲉϧⲣⲏⲓ ⲉⲃⲟⲗϧⲉⲛ ⲡϭⲓⲥⲓ ⲛⲧⲉ
ϯⲁⲣⲉⲧⲏ ϣⲁⲥϣⲱⲡⲓ ϧⲉⲛ ⲛⲓϩⲁϫⲓ ⲛⲧⲉ ⲡⲓϫⲉⲣⲏϫ ⲛⲛⲟⲏⲧⲟⲥ.
ⲁϥϣⲉⲛϥ ⲟⲛ ⲛϫⲉ ⲡⲓⲥⲟⲛ ϫⲉ ⲙⲁⲧⲁⲙⲟⲓ ⲉⲡⲓⲙⲟⲩⲛ ⲉⲫϯ ⲡⲁⲓⲱⲧ. ⲡⲉϫⲉ
ⲁⲃⲃⲁ ⲙⲁⲕⲁⲣⲓⲟⲥ ⲛⲁϥ ϫⲉ ⲙⲫⲣⲏϯ ⲙⲡⲓⲁϥ ⲛⲉⲃⲓⲱ ⲉϥⲭⲏ ϧⲉⲛ ⲑⲙⲏϯ
ⲛⲛⲓⲟⲩⲟⲧⲟⲩⲉⲧ ⲛⲉⲙ ⲛⲓϩⲣⲏⲣⲓ ⲛⲧⲉ ⲧⲕⲟⲓ ⲉϥⲥⲱⲛⲕ ⲛⲥⲁ ⲡⲓⲉⲃⲓⲱ ϣⲁⲧⲉϥⲙⲟϩ
ⲛⲛⲉϥⲧⲁⲙⲉⲓⲟⲛ ⲉⲃⲟⲗⲛϧⲏⲧϥ ⲉϣⲱⲡ ⲁⲩϣⲧⲉⲙϯ ϭⲱⲣ ⲛⲁϥ ⲙⲙⲟⲛ ϣϫⲟⲙ
ⲛϩⲗⲓ ⲉⲱⲗⲓ ⲙⲡⲉϥϩⲗⲟϫ. ⲡⲉϫⲉ ⲡⲓⲥⲟⲛ ⲛⲁϥ ϫⲉ ⲟⲩ ⲡⲉ ⲡⲓϭⲱⲣ ⲓⲉ ⲟⲩ ⲡⲉ
ⲡⲓϩⲗⲟϫ ⲡⲁⲓⲱⲧ. ⲡⲉϫⲉ ⲡⲓϧⲉⲗⲗⲟ ⲛⲁϥ ϫⲉ ⲛⲓⲡⲟⲣⲛⲉⲓⲁ ⲛⲉⲙ ⲛⲓϭⲱϧⲉⲙ
ⲛⲉⲙ ⲛⲓⲑⲱⲗⲉⲃ ⲛⲉⲙ ⲛⲓⲭⲟϩ ⲛⲉⲙ ⲛⲓⲙⲟⲥϯ (-ⲗⲍ-) ⲛⲉⲙ ⲛⲓⲙⲉⲧϭⲁⲥⲓ ϩⲏⲧ