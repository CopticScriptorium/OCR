ⲁϥϫⲟⲥ ⲛϫⲉ ⲁⲃⲃⲁ ⲡⲟⲓⲙⲏⲛ ϫⲉ ⲉⲓϩⲉⲙⲥⲓ ⲛⲟⲩⲥⲟⲡ ⲛⲉⲙ ϩⲁⲛ ⲥⲛⲏⲟⲩ ϧⲁ‐
ⲧⲉⲛ ⲁⲃⲃⲁ ⲙⲁⲕⲁⲣⲓⲟⲥ ⲙⲉϫⲏⲓ ⲛⲁϥ ϫⲉ ⲡⲁⲓⲱⲧ ⲟⲩ ⲛϫⲓ ⲛⲉⲣ ϩⲱⲃ ⲉⲧⲉ
ⲡⲓⲣⲱⲙⲓ ⲛⲁⲁⲓⲥ ϩⲓⲛⲁ ⲛⲧⲉ ⲟⲩϫⲫⲟ ⲛⲱⲛϧ ϣⲱⲡⲓ ⲛⲁϥ. ⲡⲉϫⲉ ⲡⲓϧⲉⲗⲗⲟ ⲛⲏⲓ
ϫⲉ ϯⲥⲱⲟⲩⲛ ⲙⲙⲟⲓ ϧⲉⲛ ⲧⲁⲙⲉⲧⲕⲟⲩϫⲓ (-ⲕ̄-) ϧⲉⲛ ⲡⲏⲓ ⲙⲡⲁⲉⲓⲱⲧ ϫⲉ ϣⲁⲓϯ
ⲛϩⲑⲏⲓ ⲉⲛⲓϧⲉⲗⲗⲱ ⲛⲉⲙ ⲛⲓϧⲉⲗϣⲁⲓⲣⲓ ⲉⲣⲉ ⲟⲩⲟⲛ ⲟⲩⲉⲓⲇⲟⲥ ϧⲉⲛ ⲣⲱⲟⲩ ϫⲉ
ⲙⲁⲥⲧⲓⲕⲓ ⲉⲩⲥⲁⲑⲙⲓ ⲉϫⲱϥ ϩⲱⲥⲧⲉ ⲛⲧⲉ ⲫⲁⲓ ⲑⲣⲉ ⲛⲓⲑⲁϥ ⲛⲉⲙ ⲛⲓⲥⲑⲟⲓⲃⲱⲛ
ⲛⲧⲉ ⲣⲱⲟⲩ ϣⲱⲡⲓ ⲛⲟⲩϩⲗⲟϫ ϧⲉⲛ ⲧⲟⲩϣⲃⲱⲃⲓ ⲟⲩⲟϩ ⲉϥϯ ⲛⲟⲩⲕⲉⲛⲓ ⲛⲉⲙ
ⲟⲩⲭⲃⲟⲃ ⲙⲡⲓϩⲏⲡⲁⲣ ⲛⲉⲙ ⲛⲟⲩⲥⲡⲗⲁⲅⲭⲛⲟⲛ ⲧⲏⲣⲟⲩ. ⲓⲥϫⲉ ⲡⲁⲓⲉⲓⲇⲟⲥ
ⲛⲥⲁⲣⲕⲓⲕⲟⲛ ϥϯ ⲛϩⲗⲟϫ ⲙⲡⲁⲓⲣⲏϯ ⲛⲛⲏ ⲉⲑⲥⲁⲑⲙⲓ ⲟⲩⲟϩ ⲉⲑⲟⲩⲟϫⲟⲩⲉϫ
ⲉϫⲱϥ ⲓⲉ ⲟⲩⲏⲣ ⲙⲁⲗⲗⲟⲛ ϯⲧⲣⲟⲫⲏ ⲛⲧⲉ ⲡⲱⲛϧ ϯⲙⲟⲩⲙⲓ ⲛⲧⲉ ⲡⲓⲟⲩϫⲁⲓ
ϯⲡⲏⲅⲏ ⲙⲙⲱⲟⲩ ⲛⲱⲛϧ ⲡⲓϩⲗⲟϫ ⲛⲧⲉ ⲛⲓϩⲗⲟϫ ⲧⲏⲣⲟⲩ ⲡⲉⲛⲟ︦ⲥ︦ ⲓ︦ⲏ︦ⲥ︦ ⲡⲭ︦ⲥ︦
ⲫⲁⲓ ⲁⲣⲉϣⲁⲛ ⲛⲓⲇⲁⲓⲙⲱⲛ ⲥⲱⲧⲉⲙ ⲉⲡⲉϥⲣⲁⲛ ⲉⲧⲧⲁⲓⲏⲟⲩⲧ ⲟⲩⲟϩ ⲉⲧⲥⲙⲁ‐
ⲣⲱⲟⲩⲧ ϧⲉⲛ ⲣⲱⲛ ϣⲁⲩⲃⲱⲗ ⲉⲃⲟⲗ ⲙⲫⲣⲏϯ ⲛⲟⲩⲕⲁⲡⲛⲟⲥ. ⲡⲁⲓⲣⲁⲛ ⲇⲉ ⲉⲧⲥ‐
ⲙⲁⲣⲱⲟⲩⲧ ⲁⲛϣⲁⲛⲙⲟⲩⲛ ⲉⲣⲟϥ ⲟⲩⲟϩ ⲛⲧⲉⲛⲥⲁⲑⲙⲓ ⲉϫⲱϥ ϣⲁϥϯ ⲛⲟⲩϭⲱⲣⲡ
ⲉⲃⲟⲗ ⲙⲡⲓⲛⲟⲩⲥ ⲡⲓⲏⲛⲓⲟⲭⲟⲥ ⲛⲧⲉ ϯⲯⲩⲭⲏ ⲛⲉⲙ ⲡⲓⲥⲱⲙⲁ ⲟⲩⲟϩ ϣⲁϥ‐
ϭⲱⲣⲉⲙ ⲛⲥⲁ ⲙⲉⲩⲓ ⲛⲓⲃⲉⲛ ⲙⲡⲟⲛⲏⲣⲟⲛ ⲉⲃⲟⲗϧⲉⲛ ϯⲁⲑⲙⲟⲩ ⲙⲯⲩⲭⲏ