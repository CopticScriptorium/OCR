ⲛⲁⲙⲉⲩⲓ ϩⲏⲡ ⲁⲛ ⲉⲁⲃⲃⲁ ⲙⲁⲕⲁⲣⲓⲟⲥ ⲡⲓⲣⲱⲙⲓ ⲛⲧⲉ ⲫϯ ⲕⲁⲓ ⲛⲁⲩ ⲛⲓⲃⲉⲛ
ⲉϣⲁⲓⲉⲣⲁⲡⲁⲛⲧⲁⲛ ⲉⲣⲟϥ ⲛⲉϣⲁⲓⲥⲑⲉⲣⲧⲉⲣ ⲡⲉ ⲉⲑⲃⲉ (-ⲛ︦ⲁ︦-) ϯϩⲉⲝⲓⲥ ⲉⲧⲁⲓ‐
ⲥⲟⲑⲙⲉⲥ ⲛⲧⲟⲧϥ ⲟⲩⲟϩ ⲁⲥϣⲱⲡⲓ ⲛⲏⲓ ⲉⲟⲩⲑⲉⲃⲓⲟ.
ⲁⲩϫⲟⲥ ⲉⲑⲃⲉ ⲁⲃⲃⲁ ⲙⲁⲕⲁⲣⲓⲟⲥ ϫⲉ ⲉϥⲥⲓⲛⲓⲱⲟⲩ ϧⲉⲛ ⲭⲏⲙⲓ ⲛⲟⲩⲥⲟⲡ
ⲛⲉⲙ ϩⲁⲛ ⲥⲛⲏⲟⲩ ⲁϥⲥⲱⲧⲉⲙ ⲉⲟⲩⲁⲓ ⲉϥϩⲓ ⲧⲱⲓⲧ ⲉⲃⲟⲗ ⲉϥϫⲱ ⲙⲙⲟⲥ ϫⲉ ⲁ
ⲣⲁⲕⲟϯ ⲛⲱⲛⲓ ϩⲉⲓ ⲉϫⲱⲓ ⲙⲡⲓⲙⲟⲩ ⲁ ⲟⲩⲕⲁⲗⲓⲃⲓ ⲛⲕⲁϣ ϩⲉⲓ ⲉϫⲱⲓ ⲁⲓⲙⲟⲩ.
ⲡⲓϧⲉⲗⲗⲟ ⲇⲉ ⲁϥⲉⲣ ϣⲫⲏⲣⲓ ⲉϫⲉⲛ ⲡⲓⲥⲁϫⲓ ⲟⲩⲟϩ ⲉⲧⲁ ⲛⲓⲥⲛⲏⲟⲩ ⲛⲁⲩ ⲉⲣⲟϥ
ⲉϥⲉⲣ ϣⲫⲏⲣⲓ ⲁⲩϩⲓⲧⲟⲩ ⲉϧⲣⲏⲓ ϧⲁ ⲛⲉϥϭⲁⲗⲁⲩϫ ⲉⲩϯ ϩⲟ ⲉⲣⲟϥ ⲉⲩϫⲱ
ⲙⲙⲟⲥ ϫⲉ ⲙⲁⲧⲁⲙⲟⲛ ⲡⲉⲛⲓⲱⲧ ⲉⲫⲃⲱⲗ ⲙⲡⲁⲓⲥⲁϫⲓ. ⲛⲑⲟϥ ϫⲉ ⲡⲉϫⲁϥ
ⲛⲱⲟⲩ ⲇⲉ ⲟⲩⲟⲛ ⲟⲩⲛⲓϣϯ ⲙⲙⲩⲥⲧⲏⲣⲓⲟⲛ ϧⲉⲛ ⲡⲁⲓⲥⲁϫⲓ ⲱ ⲛⲁϣⲏⲣⲓ ⲕⲁⲓ
ⲅⲁⲣ ⲉⲩⲓⲛⲓ ⲙⲡⲓⲱⲛⲓ ⲉϫⲉⲛ ⲡⲉⲛⲟⲥ ⲓⲏⲥ ⲡⲭⲥ ⲕⲁⲧⲁ ⲫⲣⲏϯ ⲉⲧⲥϧⲏⲟⲩⲧ
ⲉⲑⲃⲏⲧϥ ϫⲉ ⲡⲓⲱⲛⲓ ⲉⲧⲁⲩϣⲟϣϥ ⲛϫⲉ ⲛⲓⲓⲟⲩⲇⲁⲓ ⲙⲡⲁⲣⲁⲛⲟⲙⲟⲥ ⲫⲁⲓ ⲁϥ‐
ϣⲱⲡⲓ ⲛⲟⲩϫⲱϫ ⲛⲗⲁⲕϩ ⲉⲧⲁ ⲫⲁⲓ ϣⲱⲡⲓ ⲉⲃⲟⲗϩⲓⲧⲉⲛ ⲡⲟⲥ ϥⲟⲓ ⲛϣⲫⲏⲣⲓ ϧⲉⲛ
ⲛⲉⲛⲃⲁⲗ. ⲫⲁⲓ ⲟⲛ ⲡⲉ ⲡⲓⲱⲛⲓ ⲙⲙⲏⲓ ⲉⲛⲁϣⲉⲛⲥⲟⲩⲉⲛϥ ⲉⲧⲁ ⲡⲓⲣⲱⲙⲓ ⲛϣⲱⲧ
ϯ ⲛⲛⲉϥⲟⲩⲱϣ ⲛϩⲏⲧ ⲧⲏⲣⲟⲩ ⲉⲃⲟⲗ ⲟⲩⲟϩ ⲁϥϣⲱⲡ ⲙⲡⲁⲓⲱⲛⲓ ⲉϧⲟⲩⲛ ⲉⲛⲓ‐
(-ⲛⲃ-) ⲧⲁⲙⲉⲓⲟⲛ ⲛⲧⲉ ⲡⲉϥϩⲏⲧ ⲁϥϫⲉⲙϥ ⲉϥϩⲟⲗϫ ⲉϩⲟⲧⲉ ⲡⲓⲉⲃⲓⲱ ⲛⲉⲙ