ϩⲓϫⲉⲛ ⲡⲕⲁϩⲓ ⲧⲏⲣϥ ϧⲉⲛ ⲟⲩϣⲟⲩϣⲟⲩ ⲉϥⲉⲣⲧⲩⲣⲁⲛⲛⲉⲩⲉⲓⲛ ⲙⲙⲟϥ ϧⲉⲛ
ⲑⲙⲏϯ ⲙⲡⲕⲁϩⲓ ϥⲛⲁϩⲉϫϩⲱϫ ⲡⲕⲁϩⲓ ϧⲉⲛ ϩⲁⲛ ⲥⲛⲁⲩϩ ⲙⲃⲉⲛⲓⲡⲓ ϧⲉⲛ ϩⲁⲛ
ϧⲓⲥⲓ ⲉⲩⲟϣ ϧⲉⲛ ϩⲁⲛ ϣⲧⲉⲕⲱⲟⲩ ⲕⲁⲓ ⲁϭⲛⲉ ⲡⲟⲩⲣⲟ ⲡⲭ︦ⲥ︦ ⲁⲛ. ⲟⲩⲟϩ ⲡⲉϫⲉ
ⲛⲓⲥⲛⲏⲟⲩ ⲛⲁϥ ϫⲉ ⲟⲩ ⲡⲉ ⲉⲑⲛⲁϣⲱⲡⲓ ⲛⲛⲓⲓⲟϯ ⲛⲧⲉ ⲡⲓⲥⲏⲟⲩ ⲉⲧⲉⲙⲙⲁⲩ.
ⲡⲉϫⲉ ⲁⲃⲃⲁ ⲙⲁⲕⲁⲣⲓⲟⲥ ⲛⲱⲟⲩ ϫⲉ (-ⲟ︦ⲁ︦-) ⲥⲉⲛⲁϩⲟϫϩⲉϫ ⲉⲙⲁϣⲱ ϩⲱⲥⲧⲉ
ⲛⲧⲉ ϩⲁⲛ ⲟⲩⲟⲛ ⲭⲁ ⲧⲟⲧⲟⲩ ⲉⲃⲟⲗ ⲟⲩⲟϩ ⲛⲧⲟⲩⲉⲣ ⲡⲱⲃϣ ⲙⲡⲓϫⲓ ⲛⲱⲛϧ ⲛⲁⲅ‐
ⲅⲉⲗⲓⲕⲟⲛ ⲉⲑⲃⲉ ϯⲙⲉⲧⲙⲁⲓ ϩⲁⲧ. ⲡⲉⲛⲟ︦ⲥ︦ ⲓ︦ⲏ︦ⲥ︦ ⲡⲭ︦ⲥ︦ ⲛⲁⲁⲙⲟⲛⲓ ⲛⲧⲟⲧϥ ⲉⲣⲱⲟⲩ
ⲉϥϫⲟⲩϣⲧ ⲉⲧⲟⲩⲡⲣⲟϩⲁⲓⲣⲉⲥⲓⲥ ⲥⲉⲛⲁϣⲱⲡⲓ ⲛⲉⲩⲫⲩⲏⲥ ϧⲉⲛ ⲟⲩⲑⲱⲟⲩϯ
ⲉϧⲟⲩⲛ ϧⲉⲛ ϩⲁⲛ ϩⲱⲃ ⲛϫⲓϫ ⲉⲩⲟϣ ⲡⲓϭⲓ ⲛⲉⲙ ⲡⲓϯ ⲛⲁⲁϣⲁⲓ ⲛϧⲏⲧⲟⲩ
ⲙⲫⲣⲏϯ ⲛⲛⲓⲕⲟⲥⲙⲓⲕⲟⲥ ⲉⲑⲃⲉ ⲑⲗⲱⲓϫⲓ ⲛⲛⲓⲇⲏⲙⲟⲥⲓⲟⲛ ⲥⲉⲛⲁⲕⲱϯ ⲙⲡⲓⲥⲁⲣⲕⲓ‐
ⲕⲟⲛ ⲛⲧⲟⲩⲉⲣ ⲡⲱⲃϣ ⲛϯⲁⲡⲁⲑⲉⲓⲁ ⲫⲏ ⲉⲧⲉⲕⲛⲁϫⲉⲙϥ ϩⲉⲛ ⲛⲓⲓⲟϯ ⲛⲧⲉ
ⲡⲓⲥⲏⲟⲩ ⲉⲧⲉⲙⲙⲁⲩ ⲉϥⲧⲟⲩⲃⲏⲟⲩⲧ ⲉⲡⲓⲟⲩⲱⲙ ⲛⲉⲙ ⲡⲓⲥⲱ ⲡⲁⲣⲁ ⲡϣⲓ ⲉⲑⲃⲉ
ⲡⲁϣⲁⲓ ⲛϯⲙⲟⲑⲛⲉⲥ ⲟⲩⲟϩ ⲛⲧⲉϥⲁⲣⲉϩ ⲉⲡⲉϥⲥⲱⲙⲁ ⲉⲃⲟⲗϩⲁ ⲡⲓⲡⲟⲣⲛⲓⲕⲟⲛ
ⲛⲧⲉ ⲡⲓⲕⲟⲥⲙⲟⲥ ⲛⲉⲙ ϯⲙⲉⲧⲙⲁⲓ ϩⲁⲧ ⲟⲩⲟϩ ⲛⲧⲉϥϣⲧⲉⲙϯ ϩⲁⲡ ⲉⲛⲏ ⲉⲑⲣⲁϧⲧ
ⲛϧⲏⲧⲟⲩ ⲥⲉⲛⲁⲉⲣ ϩⲁⲛ ⲙⲁⲕⲁⲣⲓⲟⲥ ⲛⲁϩⲣⲉⲛ ⲡⲓⲟⲩⲣⲟ ⲛⲧⲉ ⲡⲓⲱⲟⲩ ⲡⲭ︦ⲥ︦ ⲟⲩⲟϩ
ϩⲁⲛ ϫⲫⲟ ⲛⲉⲡⲁⲅⲅⲉⲗⲓⲁ ⲛⲉ ⲟⲩⲟϩ ϩⲁⲛ ⲕⲗⲏⲣⲟⲛⲟⲙⲟⲥ ⲛⲉ ⲛⲧⲉ ⲡⲓⲱⲛϧ ⲛⲉⲛⲉϩ