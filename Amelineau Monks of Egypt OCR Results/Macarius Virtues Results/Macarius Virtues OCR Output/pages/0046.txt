ⲡⲉ ⲛⲛⲁϩⲩⲡⲁⲣⲭⲟⲛⲧⲁ ⲧⲏⲣⲟⲩ ⲛⲁⲓⲛⲁϫⲉⲙ ϩⲏⲟⲩ ⲛϩⲟⲩⲟ ⲡⲉ ⲛⲁϣ ⲙⲙⲁⲓⲏ.
ⲟⲩⲟϩ ⲡⲁⲓⲣⲏϯ ⲛⲁϥϫⲱⲣ ⲉⲃⲟⲗ ⲡⲉ ϧⲉⲛ ⲟⲩⲙⲉⲧϩⲟⲩⲟ ϩⲱⲥⲧⲉ ϣⲁ ⲉϧⲟⲩⲛ
ⲉⲡⲉϥⲥⲱⲙⲁ ⲛⲧⲉϥⲧⲏⲓϥ ⲉⲃⲟⲗ ⲉⲟⲩⲙⲉⲧⲃⲱⲕ ⲛⲧⲉϥϯ ⲛⲧⲉϥⲧⲓⲙⲏ ⲛⲛⲓϩⲏⲕⲓ
ⲛⲉⲙ ⲛⲓϫⲱⲃ ⲟⲩⲟϩ ϧⲉⲛ ⲛⲁⲓ ⲉⲧⲁ ⲡⲓⲣⲱⲙⲓ ⲛⲁⲅⲁⲑⲟⲥ ⲛⲁⲩ ⲉⲧⲉϥⲡⲣⲟϩⲁⲓ‐
ⲣⲉⲥⲓⲥ ⲉⲧⲥⲟⲩⲧⲱⲛ ⲁϥⲑⲁϩⲙⲉϥ ⲉϧⲟⲩⲛ ⲉⲡⲓⲧⲁⲅⲙⲁ ⲛⲓⲉⲣⲁⲧⲓⲕⲟⲛ ⲛⲧⲉ ϯⲉⲕ‐
ⲕⲗⲏⲥⲓⲁ ϩⲱⲥⲧⲉ ⲛⲧⲉϥⲉⲣ ⲡⲉⲙⲡϣⲁ ⲛϯⲙⲉⲧⲉⲡⲓⲥⲕⲟⲡⲟⲥ ⲟⲩⲟϩ ⲁϥϫⲱⲕ ⲉⲃⲟⲗ
ϧⲉⲛ ϯⲗⲉⲓⲧⲟⲩⲣⲅⲓⲁ ⲉϥϯ ⲱⲟⲩ ⲙⲡⲉⲛⲟ︦ⲥ︦ ⲓ︦ⲏ︦ⲥ︦ ⲡⲭ︦ⲥ︦.
(-ⲛ︦ⲏ︦-) ⲁϥϫⲟⲥ ⲛϫⲉ ⲁⲃⲃⲁ ⲙⲁⲕⲁⲣⲓⲟⲥ ϫⲉ ⲁⲓϫⲉⲙ ⲡϣⲓⲛⲓ ⲛⲟⲩϧⲉⲗⲗⲟ
ⲉϥϣⲧⲏⲟⲩⲧ ϧⲉⲛ ⲡⲉϥϣⲱⲛⲓ ⲡⲓϧⲉⲗⲗⲟ ⲇⲉ ⲛⲁϥⲉⲣⲡⲣⲟⲧⲓⲙⲁⲛ ⲡⲉ ⲙⲡⲓⲣⲁⲛ
ⲛⲟⲩϫⲁⲓ ⲟⲩⲟϩ ⲉⲧⲥⲙⲁⲣⲱⲟⲩⲧ ⲛⲧⲉ ⲡⲉⲛⲟ︦ⲥ︦ ⲓ︦ⲏ︦ⲥ︦ ⲡⲭ︦ⲥ︦. ⲉⲧⲓ ⲉⲓϣⲓⲛⲓ ⲙⲙⲟϥ
ⲉⲑⲃⲉ ⲡⲉϥⲟⲩϫⲁⲓ ⲛⲑⲟϥ ⲇⲉ ⲡⲉϫⲁϥ ⲛⲏⲓ ϧⲉⲛ ⲟⲩⲣⲁϣⲓ ϫⲉ ⲉⲧⲓ ⲉⲓⲙⲏⲛ ⲉⲧⲁⲓ‐
ⲧⲣⲟⲫⲏ ⲛⲧⲉ ⲡⲱⲛϧ ⲟⲩⲟϩ ⲉⲧϩⲟⲗϫ ⲛⲧⲉ ⲡⲓⲣⲁⲛ ⲉⲑⲟⲩⲁⲃ ⲛⲧⲉ ⲡⲉⲛⲟ︦ⲥ︦ ⲓⲏ︦ⲥ︦ ⲡⲭ︦ⲥ︦
ⲁⲩϩⲟⲗⲙⲉⲧ ϧⲉⲛ ⲡⲓϩⲗⲟϫ ⲛⲧⲉ ⲡⲓϩⲛⲓⲙ ⲁⲓⲛⲁⲩ ϧⲉⲛ ⲟⲩϩⲟⲣⲁⲙⲁ ⲉⲡⲟⲩⲣⲟ
ⲡⲭ︦ⲥ︦ ⲙⲫⲣⲏϯ ⲛⲟⲩⲛⲁⲍⲱⲣⲁⲓⲟⲥ ⲡⲉϫⲁϥ ⲛⲏⲓ ϣⲁ ⲅ̄ ⲛⲥⲟⲡ ϫⲉ ⲁⲛⲁⲩ ⲁⲛⲁⲩ
ϫⲉ ⲁⲛⲟⲕ ⲡⲉ ⲟⲩⲟϩ ⲙⲙⲟⲛ ⲕⲉⲟⲩⲁⲓ ⲉⲃⲏⲗ ⲉⲣⲟⲓ. ⲟⲩⲟϩ ⲙⲉⲛⲉⲛⲥⲁ ⲛⲁⲓ ⲁⲓ‐
ⲙⲟϩ ⲉⲡϣⲱⲓ ϧⲉⲛ ⲟⲩⲛⲓϣϯ ⲛⲣⲁϣⲓ ϩⲱⲥⲧⲉ ⲛⲧⲁⲉⲣ ⲡⲱⲃϣ ⲙⲡⲓⲙⲕⲁϩ.