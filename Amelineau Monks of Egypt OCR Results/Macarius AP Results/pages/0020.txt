ϣϫⲟⲙ ⲙⲙⲟϥ ⲉⲉⲣ ⲙⲟⲛⲁⲭⲟⲥ. ⲟⲩⲟϩ ⲡⲉϫⲏⲓ ⲛⲱⲟⲩ ϫⲉ ⲁⲛⲟⲕ ⲟⲩϫⲱⲃ
ⲁⲛⲟⲕ ⲙⲙⲟⲛ ϣϫⲟⲙ ⲙⲙⲟⲓ ⲉⲉⲣ ⲡⲉⲧⲉⲛⲣⲏϯ. ⲛⲑⲱⲟⲩ ⲇⲉ ⲡⲉϫⲱⲟⲩ ⲛⲏⲓ
ϫⲉ ⲓⲥϫⲉ ⲙⲙⲟⲛ ϣϫⲟⲙ ⲙⲙⲟⲕ ⲉⲉⲣ ⲡⲉⲛⲣⲏϯ ϩⲉⲙⲥⲓ ϧⲉⲛ ⲧⲉⲕⲣⲓ ⲟⲩⲟϩ ⲣⲓⲙⲓ
ⲉⲛⲉⲕⲛⲟⲃⲓ. ⲁⲓϣⲉⲛⲟⲩ ⲇⲉ ϫⲉ ⲉϣⲱⲡ ⲁⲣⲉϣⲁⲛ ϯⲫⲣⲱ ϣⲱⲡⲓ ⲧⲉⲧⲉⲛϩⲟⲣϣ
ⲁⲛ ⲟⲩⲟϩ ⲉϣⲱⲡ ⲁⲣⲉϣⲁⲛ ϯⲕⲁⲩⲙⲁ ϣⲱⲡⲓ ⲛⲉⲧⲉⲛⲥⲱⲙⲁ ⲣⲟⲕϩ ⲁⲛ. ⲛⲑⲱⲟⲩ
ⲇⲉ ⲡⲉϫⲱⲟⲩ ⲛⲏⲓ ϫⲉ ⲫ︦ϯ︦ ⲁϥⲉⲣⲟⲓⲕⲟⲛⲟⲙⲉⲓⲛ ⲟⲩⲇⲉ ϯⲫⲣⲱ ⲧⲉⲛϩⲟⲣϣ ⲁⲛ
ⲟⲩⲇⲉ ⲡⲓϣⲱⲙ ⲧⲉⲛⲣⲟⲕϩ ⲁⲛ. ⲉⲑⲃⲉ ⲫⲁⲓ ⲁⲓϫⲟⲥ ⲛⲱⲧⲉⲛ ϫⲉ ⲙⲡⲁϯⲉⲣ ⲙⲟ‐
ⲛⲁⲭⲟⲥ ϣⲁ ϯⲛⲟⲩ ⲁⲗⲗⲁ ⲁⲓⲛⲁⲩ ⲉⲙⲟⲛⲁⲭⲟⲥ ⲭⲱ ⲛⲏⲓ ⲉⲃⲟⲗ ⲛⲓⲥⲛⲏⲟⲩ.
(-ⲕ︦ⲃ︦-) ⲁⲩϫⲟⲥ ⲉⲑⲃⲉ ⲁⲃⲃⲁ ⲙⲁⲕⲁⲣⲓⲟⲥ ⲡⲓⲛⲓϣϯ ϫⲉ ⲁϥϣⲱⲡⲓ ⲛⲛⲟⲩϯ
ϩⲓϫⲉⲛ ⲡⲕⲁϩⲓ ⲙⲫⲣⲏϯ ⲉⲧⲥϧⲏⲟⲩⲧ ϫⲉ ⲙⲫⲣⲏϯ ⲉⲧⲉ ⲫ︦ϯ︦ ϩⲱⲃⲥ ⲉⲃⲟⲗ ⲉϫⲉⲛ
ⲡⲓⲕⲟⲥⲙⲟⲥ ⲡⲁⲓⲣⲏϯ ⲁϥϣⲱⲡⲓ ⲛϫⲉ ⲁⲃⲃⲁ ⲙⲁⲕⲁⲣⲓⲟⲥ ⲉϥϩⲱⲃⲥ ⲉⲃⲟⲗ ⲉϫⲉⲛ
ⲛⲓϭⲣⲟϩ ⲉⲧⲉϥⲛⲁⲩ ⲉⲣⲱⲟⲩ ⲙⲫⲣⲏϯ ⲉⲧⲉϥⲛⲁⲩ ⲉⲣⲱⲟⲩ ⲁⲛ ⲛⲉⲙ ⲛⲏ ⲉⲧⲉϥ‐
ⲥⲱⲧⲉⲙ ⲉⲣⲱⲟⲩ ⲙⲫⲣⲏϯ ⲉⲧⲉϥⲥⲱⲧⲉⲙ ⲉⲣⲱⲟⲩ ⲁⲛ.
ϩⲁⲛ ϧⲉⲗⲗⲟⲓ ⲁⲩϣⲉⲛ ⲁⲃⲃⲁ ⲙⲁⲕⲁⲣⲓⲟⲥ ⲉⲩϫⲱ ⲙⲙⲟⲥ ϫⲉ ⲥϣⲉ ⲛⲧⲱⲃϩ
ⲛⲁϣ ⲛⲣⲏϯ. ⲡⲉϫⲉ ⲡⲓϧⲉⲗⲗⲟ ⲛⲱⲟⲩ ϫⲉ ⲥϣⲉ ⲁⲛ ⲉϫⲉ ⲟⲩⲙⲏϣ ⲛⲥⲁϫⲓ ⲁⲗⲗⲁ
ⲉϭⲱⲗⲕ ⲛⲛⲉⲕϫⲓϫ ⲉⲡϣⲱⲓ ⲉⲫ︦ϯ︦ ⲟⲩⲟϩ ⲉϫⲟⲥ ϫⲉ ⲡⲟ︦ⲥ︦ ⲙⲫⲣⲏϯ ⲉⲧⲉⲕⲟⲩⲱϣ
ⲟⲩⲟϩ ⲉⲧⲉϩⲛⲁⲕ ϭⲓ ⲙⲱⲓⲧ ⲛⲏⲓ. ⲉϣⲱⲡ ⲇⲉ ⲟⲩⲑⲗⲓⲯⲓⲥ ⲧⲉ ⲉⲕⲉϫⲟⲥ ϫⲉ ⲡⲟⲥ