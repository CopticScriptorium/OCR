ⲛⲥⲱⲟⲩⲛ ⲙⲫ︦ϯ︦ ⲁⲛ ⲁⲩϩⲓⲧⲧⲉⲛ ⲉⲧⲁⲓⲕⲟⲗⲁⲥⲓⲥ ⲛⲏ ⲇⲉ ϩⲱⲟⲩ ⲉⲧⲥⲱⲟⲩⲛ ⲙⲙⲟϥ
ⲉⲧⲁⲩⲭⲁϥ ⲛⲥⲱⲟⲩ ⲁⲩϩⲓⲧⲟⲩ ⲥⲁⲡⲉⲥⲏⲧ ⲙⲙⲟⲛ.
ⲁⲩϫⲟⲥ ⲉⲑⲃⲉ ⲁⲃⲃⲁ ⲙⲁⲕⲁⲣⲓⲟⲥ ⲡⲓⲛⲓϣϯ ϫⲉ ⲁϥⲉⲣ ⲅ̄ϯ ⲛⲣⲟⲙⲡⲓ ⲉϥϣⲟⲡ
ϧⲉⲛ (-ⲗ-) ⲟⲩⲙϩⲁⲩ ⲉⲣⲉ ⲟⲩⲟⲛ ⲟⲩⲗⲁⲟⲩⲁⲓ ⲛⲣⲉϥⲙⲱⲟⲩⲧ ⲛϧⲏⲧϥ ⲟⲩⲟϩ
ⲙⲉⲛⲉⲛⲥⲁ ϯⲅ̄ϯ ⲛⲣⲟⲙⲡⲓ ⲉⲧⲁϥⲟⲩⲱϣ ⲉⲭⲁ ⲡⲓⲙⲁ ⲉⲃⲟⲗ ⲁϥⲟϩⲓ ⲉⲣⲁⲧϥ ⲛϫⲉ
ⲡⲓⲣⲉϥⲙⲱⲟⲩⲧ ϩⲓⲣⲉⲛ ⲡⲓⲣⲟ ⲉϥϫⲱ ⲙⲙⲟⲥ ϫⲉ ϯⲛⲁⲭⲁⲕ ⲉⲃⲟⲗ ⲁⲛ ⲡⲁⲓⲱⲧ.
ⲟⲩⲟϩ ⲡⲉϫⲉ ⲡⲓϧⲉⲗⲗⲟ ⲛⲁϥ ϫⲉ ⲉⲑⲃⲉ ⲟⲩ. ⲡⲉϫⲉ ⲡⲓⲣⲉϥⲙⲱⲟⲩⲧ ⲛⲁϥ ϫⲉ
ⲙⲡⲁⲧⲉⲕⲓ ⲉϧⲟⲩⲛ ⲙⲡⲁⲓⲙϩⲁⲩ ⲛⲁⲓⲭⲏ ⲡⲉ ϧⲉⲛ ϩⲁⲛ ⲡⲓϣϯ ⲛϧⲓⲥⲓ ⲛⲉⲙ ϩⲁⲛ
ⲧϩⲉⲙⲕⲟ ⲉⲧⲁⲕⲓ ⲇⲉ ⲉϧⲟⲩⲛ ⲉⲡⲁⲓⲙⲁ ⲟⲩⲟϩ ⲁⲕϣⲱⲡⲓ ⲉⲑⲃⲏⲧⲕ ⲁⲩϯ ⲙⲧⲟⲛ
ⲛⲏⲓ. ϯⲉⲣ ϩⲟϯ ⲟⲩⲛ ⲙⲏⲡⲱⲥ ⲁⲓϣⲁⲛⲭⲁⲕ ⲉⲃⲟⲗ ⲛⲧⲟⲩⲧⲁⲥⲑⲟⲓ ⲉⲣⲱⲟⲩ
ⲛⲕⲉⲥⲟⲡ. ϩⲟⲥⲟⲛ ⲟⲩⲛ ⲉⲣⲉ ⲡⲓⲣⲉϥⲙⲱⲟⲩⲧ ⲟϩⲓ ⲉⲣⲁⲧϥ ϩⲓⲣⲉⲛ ⲫⲣⲟ ⲙⲡⲓⲙϩⲁⲩ
ⲁⲥϣⲱⲡⲓ ⲛϫⲉ ⲟⲩⲥⲙⲏ ϫⲉ ⲭⲁ ⲡⲓⲣⲱⲙⲓ ⲛⲧⲉ ⲫ︦ϯ︦ ⲉⲃⲟⲗ ⲉⲃⲏⲗ ⲅⲁⲣ ϫⲉ ⲁⲩ‐
ϫⲉⲙ ϩⲁⲛ ⲕⲟⲩϫⲓ ⲙⲙⲉⲑⲙⲏⲓ ⲛⲧⲁⲕ ⲉⲡⲓϫⲓ ⲛⲛⲁⲓ ⲛⲁⲕ ⲉⲑⲃⲏⲧⲟⲩ ⲙⲙⲟⲛ
ⲛⲁⲣⲉ ⲫ︦ϯ︦ ⲛⲁⲧⲏⲓⲥ ⲉϧⲣⲏⲓ ⲉⲡϩⲏⲧ ⲙⲡⲉϥⲃⲱⲕ ⲁⲛ ⲡⲉ ⲉⲑⲣⲉϥⲉⲣ ⲧⲁⲓⲅ̄ ⲛⲣⲟⲙⲡⲓ
ϧⲉⲛ ⲡⲁⲓⲙϩⲁⲩ ϩⲓⲛⲁ ⲛⲧⲉ ⲡⲓⲛⲁⲓ ϣⲱⲡⲓ ⲛⲁⲕ ⲉⲃⲟⲗϩⲓⲧⲟⲧϥ.
(-ⲗ︦ⲁ︦-) ⲁⲩϫⲟⲥ ⲉⲑⲃⲉ ⲁⲃⲃⲁ ⲙⲁⲕⲁⲣⲓⲟⲥ ϫⲉ ⲁϥⲣⲁⲟⲩⲱ ϧⲉⲛ ⲡⲓϩⲉⲗⲟⲥ
ⲉϥⲉⲛ ⲃⲏⲧ ⲉⲃⲟⲗ ⲟⲩⲟϩ ϩⲱⲥ ⲟⲩⲛ ⲉⲧⲁϥⲕⲏⲛ ⲉϥⲓⲛⲓ ⲙⲙⲱⲟⲩ ⲉⲃⲟⲗ ⲉⲧⲁϥ‐