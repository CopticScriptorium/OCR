ⲉⲡϣⲓ ⲛⲥϩⲓⲙⲓ ⲥⲛⲟⲩϯ ⲉⲩϧⲉⲛ ⲡⲁ ⲫⲙⲁⲛ ⲛϯⲙⲓ. ⲉⲧⲁϥⲧⲱⲛϥ ⲇⲉ ⲛϣⲱⲣⲡ
ⲛϫⲉ ⲡⲓϧⲉⲗⲗⲟ ⲁϥϭⲓ ⲙⲡⲉϥϣⲃⲱⲧ ⲙⲃⲁⲓ ⲁϥⲉⲣ ϩⲏⲧⲥ ⲉⲡⲓⲙⲱⲓⲧ ⲙⲙⲟϣⲓ.
ⲉⲧⲁϥⲫⲟϩ ⲟⲩⲛ ⲉⲡⲓϯⲙⲓ ⲁ ⲟⲩⲁⲅⲅⲉⲗⲟⲥ ⲙⲟϣⲓ ⲛⲉⲙⲁϥ ⲉϥϭⲓ ⲙⲱⲓⲧ ϧⲁϫⲱϥ
ϣⲁ ⲡⲓⲏⲓ. ⲉⲧⲁϥⲕⲱⲗϩ ⲇⲉ ⲉⲡⲓⲣⲟ ⲁⲩⲟⲩⲱⲛ ⲛⲁϥ. ⲉⲧⲁⲩⲉⲙⲓ ⲇⲉ ϫⲉ ⲁⲃⲃⲁ
ⲙⲁⲕⲁⲣⲓⲟⲥ ⲡⲉ ⲁⲩⲟⲩⲱϣⲧ ⲛⲁϥ ϩⲓϫⲉⲛ ⲡⲓⲕⲁϩⲓ ⲁⲩϣⲟⲡϥ ⲉⲣⲱⲟⲩ ϧⲉⲛ
ⲟⲩⲣⲁϣⲓ. ⲡⲉϫⲉ ⲡⲓϧⲉⲗⲗⲟ ⲛⲱⲟⲩ ϫⲉ ⲉⲑⲃⲉ ⲑⲏⲛⲟⲩ ⲁⲓⲉⲣϩⲩⲡⲟⲙⲉⲛⲉⲓⲛ
ⲉⲡⲁⲓⲥⲕⲩⲗⲙⲟⲥ ⲛⲧⲉ ⲡⲁⲓⲙⲱⲓⲧ ⲙⲙⲟϣⲓ ⲉⲃⲟⲗϧⲉⲛ ⲡϣⲁϥⲉ ⲁⲓⲓ (-ⲗ︦︦ⲅ︦-) ⲙⲛⲁⲓ
ⲁϫⲟⲥ ⲟⲩⲛ ⲛⲏⲓ ϫⲉ ⲉⲧⲉⲧⲉⲛϫⲓ ⲛⲉⲣ ϩⲱⲃ ⲟⲩ ⲧⲉ. ⲛⲑⲱⲟⲩ ⲇⲉ ⲉⲩⲟⲩⲱϣ ⲉⲭⲱⲡ
ⲡⲉϫⲱⲟⲩ ⲛⲁϥ ϫⲉ ⲉⲕϣⲓⲛⲓ ⲛⲥⲁ ⲟⲩ ⲛϫⲓ ⲛⲉⲣ ϩⲱⲃ ⲛⲧⲟⲧⲟⲩ ⲛⲛⲁⲓ ⲟⲩⲟⲛ
ⲉⲩϭⲁϧⲉⲙ. ⲉⲧⲁϥϯ ⲙⲉⲧⲁⲛⲟⲓⲁ ⲟⲩⲛ ⲛϫⲉ ⲡⲓϧⲉⲗⲗⲟ ⲡⲉϫⲁϥ ⲛⲱⲟⲩ ϫⲉ
ⲙⲡⲉⲣⲭⲱⲡ ⲉⲣⲟⲓ ϫⲉ ⲫ︦ϯ︦ ⲡⲉ ⲉⲧⲁϥⲧⲁⲟⲩⲟⲓ. ⲉⲧⲁⲩⲉⲣ ϩⲟϯ ⲇⲉ ⲁⲩⲟⲩⲱⲛϩ
ⲉⲣⲟϥ ⲉⲩϫⲱ ⲙⲙⲟⲥ ϫⲉ ⲭⲱ ⲛⲁⲛ ⲉⲃⲟⲗ ⲡⲉⲛⲓⲱⲧ ⲁⲛⲟⲛ ϩⲁⲛ ϣⲉⲙⲙⲱⲟⲩ
ⲉⲃⲟⲗϩⲁ ⲛⲉⲛⲉⲣⲏⲟⲩ ⲛϯⲃ︦ϯ ⲕⲁⲧⲁ ⲡⲓⲕⲟⲥⲙⲟⲥ ⲕⲁⲧⲁ ⲟⲩϯ ⲙⲁϯ ⲇⲉ ⲁⲩⲧⲏⲓ‐
ⲧⲉⲛ ⲛⲥⲟⲛ ⲃ︦ ⲛⲥⲁⲣⲕⲓⲕⲟⲥ. ⲓⲥ ⲓ︦ⲉ︦ ⲛⲣⲟⲙⲡⲓ ⲙⲫⲟⲟⲩ ⲧⲉⲛϣⲟⲡ ϧⲉⲛ ⲡⲁⲓⲏⲓ ⲟⲩⲟϩ
ⲧⲉⲛⲥⲱⲟⲩⲛ ⲙⲙⲟⲛ ⲁⲛ ⲉⲁⲛⲓⲣⲓ ⲛⲟⲩⲙⲗⲁϧ ⲟⲩⲃⲉ ⲛⲉⲛⲉⲣⲏⲟⲩ ⲓⲉ ⲁ ⲟⲩⲓ ϫⲉ
ⲟⲩⲥⲁϫⲓ ⲛⲁⲣⲅⲟⲛ ⲛⲧⲉⲥϣⲫⲉⲣⲓ ⲁⲗⲗⲁ ⲛϣⲟⲡ ⲛⲥⲏⲟⲩ ⲛⲓⲃⲉⲛ ϧⲉⲛ ⲟⲩϩⲉⲓ‐