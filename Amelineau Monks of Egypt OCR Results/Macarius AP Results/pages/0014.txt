ⲉⲧⲁⲩⲥⲟⲑⲙⲉϥ ⲛϫⲉ ⲛⲓⲇⲁⲓⲙⲱⲛ ⲁⲩⲱϣ ⲉⲃⲟⲗ ϧⲉⲛ ⲟⲩⲛⲓϣϯ ⲛⲥⲙⲏ ϫⲉ
ⲁⲕϭⲣⲟ ⲉⲣⲟⲛ ⲟⲩⲟϩ ⲁⲩϣⲉ ⲛⲱⲟⲩ ⲉⲩϣⲫⲓⲧ.
ⲟⲩⲥⲟⲛ ⲁϥϩⲓ ⲟⲩⲕⲟⲧ ⲉⲁⲃⲃⲁ ⲙⲁⲕⲁⲣⲓⲟⲥ ⲡⲓⲛⲓϣϯ ⲡⲉϫⲁϥ ⲛⲁϥ ϫⲉ ⲡⲁⲓⲱⲧ
ⲁϫⲉ ⲟⲩⲥⲁϫⲓ ⲛⲏⲓ ϫⲉ ⲁⲓⲛⲁϣⲛⲟϩⲙ ⲛⲁϣ ⲛⲣⲏϯ. ⲡⲉϫⲉ ⲡⲓϧⲉⲗⲗⲟ ⲛⲁϥ ϫⲉ
ϩⲱⲗ ⲉⲡⲓⲙϩⲁⲩ ϩⲱⲟⲩϣ ⲉⲛⲓⲣⲉϥⲙⲱⲟⲩⲧ ⲟⲩⲟϩ ⲥⲉⲧ ⲱⲛⲓ ⲉⲣⲱⲟⲩ. ⲉⲧⲁϥϣⲉ
ⲛⲁϥ ⲟⲩⲛ ⲛϫⲉ ⲡⲓⲥⲟⲛ ⲁϥϩⲱⲟⲩϣ ⲟⲩⲟϩ ⲉⲧⲁϥⲓ ⲁϥⲧⲁⲙⲉ ⲡⲓϧⲉⲗⲗⲟ. ⲡⲉϫⲉ
ⲡⲓϧⲉⲗⲗⲟ ⲛⲁϥ ϫⲉ ⲙⲡⲟⲩϫⲉ ϩⲗⲓ ⲛⲥⲁϫⲓ ⲛⲁⲕ. ⲡⲉϫⲁϥ ϫⲉ ⲙⲫⲏ. ⲡⲉϫⲉ ⲡⲓ‐
ϧⲉⲗⲗⲟ ⲛⲁϥ ϫⲉ ϩⲱⲗ ⲛⲣⲁⲥϯ ⲙⲁ ⲱⲟⲩ ⲛⲱⲟⲩ ⲉⲕϫⲱ ⲙⲙⲟⲥ ϫⲉ ⲛⲑⲱⲧⲉⲛ
ϩⲁⲛ ⲁⲡⲟⲥⲧⲟⲗⲟⲥ ⲛⲉⲙ ϩⲁⲛ ⲁⲅⲓⲟⲥ ⲛⲉⲙ ϩⲁⲛ ⲑⲙⲏⲓ. ⲟⲩⲟϩ ⲁϥⲓ ϩⲁ ⲡⲓϧⲉⲗⲗⲟ
ⲉϥϫⲱ ⲙⲙⲟⲥ ϫⲉ ⲁⲓϯ ⲱⲟⲩ ⲛⲱⲟⲩ. ⲟⲩⲟϩ ⲡⲉϫⲉ ⲡⲓϧⲉⲗⲗⲟ ⲛⲁϥ ϫⲉ ⲙⲡⲟⲩⲉⲣ
ⲟⲩⲱ ⲛⲁⲕ ⲛϩⲗⲓ. ⲡⲉϫⲁϥ ϫⲉ ⲙⲫⲏ. ⲡⲉϫⲉ ⲡⲓϧⲉⲗⲗⲟ ⲛⲁϥ ϫⲉ ⲁⲕⲛⲁⲩ ϫⲉ ⲁⲕⲉⲣ
ⲟⲩⲏⲣ ⲛϩⲱⲟⲩϣ ⲉⲣⲱⲟⲩ ⲟⲩⲟϩ ⲙⲡⲟⲩϫⲉ ϩⲗⲓ ⲛⲁⲕ ⲟⲩⲟϩ ⲁⲕϯ ⲟⲩⲏⲣ ⲛⲱⲟⲩ
ⲛⲱⲟⲩ ⲙⲡⲟⲩⲉⲣ ⲟⲩⲱ ⲛϩⲗⲓ (-ⲓ︦ⲉ︦-) ⲡⲁⲓⲣⲏϯ ⲛⲑⲟⲕ ϩⲱⲕ ⲉϣⲱⲡ ⲭⲟⲩⲱϣ
ⲉⲛⲟϩⲉⲙ ϩⲱⲗ ⲁⲣⲓ ⲣⲉϥⲙⲱⲟⲩⲧ ⲉⲕⲱⲡ ⲁⲛ ⲙⲡϣⲱϣ ⲛⲛⲓⲣⲱⲙⲓ ⲛⲉⲙ ⲡⲟⲩ‐
ⲧⲁⲓⲟ ⲙⲫⲣⲏϯ ϩⲱⲟⲩ ⲛⲛⲓⲣⲉϥⲙⲱⲟⲩⲧ ⲟⲩⲟⲛ ϣϫⲟⲙ ⲙⲙⲟⲕ ⲉⲛⲟϩⲉⲙ.
ⲁⲩϫⲟⲥ ⲟⲛ ⲉⲑⲃⲏⲧϥ ϫⲉ ⲉϣⲱⲡ ⲁⲣⲉϣⲁⲛ ⲟⲩⲥⲟⲛ ⲓ ϩⲁⲣⲟϥ ϧⲉⲛ ⲟⲩϩⲟϯ
ⲙⲫⲣⲏϯ ⲛⲟⲩⲁⲅⲓⲟⲥ ⲟⲩⲟϩ ⲛⲛⲓϣϯ ⲛϧⲉⲗⲗⲟ ⲛⲁϥϫⲉ ϩⲗⲓ ⲛⲥⲁϫⲓ ⲛⲁϥ ⲁⲛ