ⲁⲓϯ ϩⲟ ⲉⲡⲓϧⲉⲗⲗⲟ ϫⲉ ⲡⲁⲓⲱⲧ ⲁϫⲉ ⲟⲩⲥⲁϫⲓ ⲛⲏⲓ. ⲡⲉϫⲁϥ ⲛⲏⲓ ϫⲉ ⲙⲡⲉⲣⲉⲣ
ⲡⲉⲧϩⲱⲟⲩ ⲛϩⲗⲓ ⲟⲩⲟϩ ⲙⲡⲉⲣϩⲓ ϩⲗⲓ ⲉⲡϩⲁⲡ ⲟⲩⲟϩ ⲭⲛⲁⲛⲟϩⲉⲙ.
ⲁⲃⲃⲁ ⲙⲱⲩⲥⲏⲥ ⲁϥϫⲟⲥ ⲛⲁⲃⲃⲁ ⲙⲁⲕⲁⲣⲓⲟⲥ ϯⲟⲩⲱϣ ⲉⲱⲣϥ ⲛⲓⲥⲛⲏⲟⲩ
(-ⲓ︦ⲏ︦-) ⲭⲱ ⲙⲙⲟⲓ ⲁⲛ. ⲡⲉϫⲉ ⲁⲃⲃⲁ ⲙⲁⲕⲁⲣⲓⲟⲥ ⲛⲁϥ ϫⲉ ϯⲛⲁⲩ ⲉⲧⲉⲕⲫⲩⲥⲓⲥ
ϫⲏⲛ ⲟⲩⲟϩ ⲙⲙⲟⲛ ϣϫⲟⲙ ⲙⲙⲟⲕ ⲉⲧⲁⲥⲑⲉ ⲟⲩⲥⲟⲛ ⲉⲃⲟⲗ ⲓⲥϫⲉ ⲇⲉ ⲭⲟⲩⲱϣ
ⲉⲱⲣϥ ⲛⲧⲁ ⲫⲙⲏⲓ ⲥⲱⲧⲉⲙ ⲛⲥⲱⲓ ϩⲱⲗ ⲉϯⲡⲉⲧⲣⲁ ⲟⲩⲟϩ ⲭⲛⲁⲱⲣϥ. ⲟⲩⲟϩ
ⲉⲧⲁϥⲓⲣⲓ ⲙⲡⲁⲓⲣⲏϯ ⲁϥⲙⲧⲟⲛ.
ⲁϥϫⲟⲥ ⲛϫⲉ ⲁⲃⲃⲁ ⲙⲁⲕⲁⲣⲓⲟⲥ ϫⲉ ⲉϣⲱⲡ ⲛⲧⲉⲕⲉⲣⲉⲡⲓⲧⲓⲙⲁⲛ ⲛⲟⲩⲁⲓ ⲟⲩⲟϩ
ⲛⲧⲉ ⲡⲓϫⲱⲛⲧ ⲕⲓⲙ ⲉⲣⲟⲕ ⲁⲕϫⲉⲕ ⲟⲩⲡⲁⲑⲟⲥ ⲉⲃⲟⲗ ⲟⲩ ⲅⲁⲣ ⲛⲧⲉⲕⲛⲟϩⲉⲙ
ⲛⲟⲩⲁⲓ ⲟⲩⲟϩ ⲛⲧⲉⲕⲧⲁⲕⲟⲕ ⲙⲙⲁⲩⲁⲧⲕ.
ⲁϥϫⲟⲥ ⲟⲛ ϫⲉ ⲡⲁⲛⲧⲱⲥ ⲫⲏ ⲉⲧϫⲟⲩϣⲧ ⲉϯⲙⲉⲧϣⲫⲏⲣ ⲛⲧⲉ ⲛⲓⲣⲱⲙⲓ ⲁϥ‐
ϩⲉⲛϥ ⲉⲃⲟⲗϩⲁ ϯⲙⲉⲧϣⲫⲏⲣ ⲛⲧⲉ ⲫ︦ϯ︦ ⲥⲥϧⲏⲟⲩⲧ ⲅⲁⲣ ϫⲉ ⲟⲩⲟⲓ ⲛⲱⲧⲉⲛ ⲉϣⲱⲡ
ⲁⲣⲉϣⲁⲛ ⲛⲓⲣⲱⲙⲓ ⲧⲏⲣⲟⲩ ϫⲟⲥ ⲛⲱⲧⲉⲛ ϫⲉ ⲕⲁⲗⲱⲥ.
ⲁϥϫⲟⲥ ⲟⲛ ϫⲉ ϯⲙⲉⲩⲓ ⲙⲡⲁⲓⲣⲏϯ ϫⲉ ⲉϣⲱⲡ ⲁⲣⲉⲧⲉⲛϣⲁⲛⲓⲣⲓ ⲕⲁⲧⲁ ⲛⲓ‐
ϩⲏⲇⲟⲛⲏ ⲛⲧⲉ ⲛⲓⲣⲱⲙⲓ ⲛⲑⲱⲟⲩ ϩⲱⲟⲩ ⲥⲉⲛⲁϫⲉⲙ ⲁⲣⲓⲕⲓ ⲉⲧⲉⲧⲉⲛⲙⲉⲧⲁⲧⲉⲣ