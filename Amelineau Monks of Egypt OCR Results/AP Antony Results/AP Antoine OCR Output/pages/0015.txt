ⲁⲩϩⲓ ⲱⲓϣ ⲉⲑⲃⲏⲧⲥ ⲛⲑⲟⲥ ϯϧⲁⲏ. ⲁⲛⲟⲕ ⲛⲓⲙ ⲁⲛⲟⲕ ⲉⲥⲁϫⲓ ⲉⲑⲃⲏⲧⲥ. ⲡⲉϫⲉ
ⲛⲓⲥⲛⲏⲟⲩ ⲛⲁϥ ϫⲉ ⲛⲑⲟⲕ ⲟⲩⲡⲣⲟⲫⲏⲧⲏⲥ ϩⲱⲕ ⲛⲉⲙ ⲟⲩⲁⲡⲟⲥⲧⲟⲗⲟⲥ ⲛⲉⲙ
ⲟⲩⲓⲱⲧ ⲛⲧⲉ ⲡⲁⲓⲥⲏⲟⲩ ⲁⲣⲓ ⲡⲓⲛⲁⲓ ⲛⲉⲙⲁⲛ ⲙⲁⲧⲁⲙⲟⲛ. ⲡⲉϫⲁϥ ⲛⲱⲟϥ ϫⲉ
ⲧⲉⲧⲉⲛⲛⲁϥ ⲉⲡⲓϩⲟⲩⲓⲧ ⲛⲕⲟⲥⲙⲟⲥ ⲉⲧⲁ ⲫ︦ϯ︦ ⲧⲁⲕⲟϥ ⲉⲑⲃⲉ ⲛⲓⲡⲟⲣⲛⲉⲓⲁ ⲛⲉⲙ
ⲛⲓϭⲓ ⲛϫⲟⲛⲥ ⲉⲧⲁⲩϣⲱⲡⲓ ⲛϧⲏⲧⲟⲩ. ⲡⲁⲓⲣⲏϯ ⲟⲛ ⲥⲟⲇⲟⲙⲁ ⲛⲉⲙ ⲅⲟⲙⲟⲣⲣⲁ
ⲉⲑⲃⲉ ⲛⲓⲡⲟⲣⲛⲉⲓⲁ ⲛⲉⲙ ⲛⲓⲙⲉⲧⲁⲑⲛⲁⲓ ⲁ ⲫ︦ϯ︦ ϥⲟⲧⲟⲩ ⲉⲃⲟⲗ ⲙⲡⲓⲥⲏⲟⲩ. ⲡⲁⲓ‐
ⲣⲏϯ ϩⲱⲥ ϯϧⲁⲏ ⲛⲧⲉ ⲡⲁⲓⲕⲟⲥⲙⲟⲥ ⲛⲁϣⲱⲡⲓ ϧⲉⲛ ⲡⲁⲓⲅ̄ ⲛϩⲱⲃ ⲉϣⲱⲡ ⲛⲧⲉ
ⲡⲓϭⲓ ⲛϫⲟⲛⲥ ⲁϣⲁⲓ ϧⲉⲛ ⲛⲓⲣⲱⲙⲓ ⲟⲩⲟϩ ⲛⲧⲉ ϯⲡⲟⲣⲛⲉⲓⲁ ⲁϣⲁⲓ ϧⲉⲛ ⲛⲓ‐
ⲙⲟⲛⲁⲭⲟⲥ. ⲫⲁⲓ ⲡⲉ ⲡϫⲱⲕ ⲛϯϧⲁⲏ ⲉϣⲱⲡ ⲛⲧⲉⲧⲉⲛⲛⲁϥ ⲉϩⲁⲛ ϧⲉⲗⲗⲟⲓ
ⲙⲙⲟⲛⲁⲭⲟⲥ ⲉⲁⲩⲭⲱ ⲙⲡϣⲁϥⲉ ⲛⲥⲱⲟⲩ ⲛⲉⲙ ⲛⲓⲙⲟⲛⲱⲟⲩⲓ ⲉⲩϫⲉⲙ ⲁⲣⲓⲕⲓ
ⲛⲧⲟⲩϣⲉ ⲛⲱⲟⲩ ⲉⲛⲓⲃⲁⲕⲓ ⲛⲉⲙ ⲛⲓϯⲙⲓ ⲉⲩⲉⲣ ⲙⲓⲙⲉⲓⲥⲑⲁⲓ ⲛⲟⲩⲙⲉⲧⲁⲛⲁⲭⲱ‐
ⲣⲏⲧⲏⲥ ⲉⲩϣⲟⲡ ϧⲉⲛ ⲛⲓⲏⲓ ⲛⲧⲉ ⲛⲓⲕⲟⲥⲙⲓⲕⲟⲥ ⲛⲉⲙ ⲛⲟⲩϩⲓⲟⲙⲓ ⲟⲩⲟϩ ⲛⲓⲁⲗⲱⲟⲩⲓ
ⲙⲙⲟⲛⲁⲭⲟⲥ ⲉⲩϣⲟⲡ ϧⲉⲛ ⲛⲓⲙⲟⲛⲏ ⲛⲧⲉ ⲛⲓⲡⲁⲣⲑⲉⲛⲟⲥ ⲉⲣⲉ ⲧⲟⲩⲣⲓ ⲧⲟⲙⲓ
ⲉⲣⲱⲟⲩ ⲉⲣⲉ ⲡⲟⲩϣⲟⲩϣⲧ ⲭⲏ ⲛⲧⲟⲧⲟⲩ ⲟⲩⲟϩ ⲛⲓⲣⲉⲙ ⲛϣⲁϥⲉ ϩⲱⲟⲩ ⲉⲩⲙⲉⲓ
ⲙⲡⲓⲟⲩⲱⲙ ⲛⲉⲙ ⲡⲓⲥⲱ ⲉϩⲟⲧⲉ ⲡⲓϧⲓⲥⲓ ⲛⲧⲉ ϯⲉⲅⲕⲣⲁⲧⲉⲓⲁ ⲛⲉⲙ ⲡⲓϩⲟϫϩⲉϫ.
ⲉϣⲱⲡ ⲛⲧⲉⲧⲉⲛⲛⲁⲩ ⲉⲛⲓⲙⲟⲛⲁⲭⲟⲥ ⲉⲩⲟⲓ ⲛϣⲱⲧ ⲉⲩϣⲱⲡ ⲉⲩϯ ⲉⲃⲟⲗ ⲙⲫⲣⲏϯ
ⲛⲛⲓⲕⲟⲥⲙⲓⲕⲟⲥ ⲫⲁⲓ ⲡⲉ ⲡϫⲱⲕ ⲛⲧⲉ ϯϧⲁⲏ ⲙⲙⲟⲛ ⲙⲧⲟⲛ ⲛⲁϣⲱⲡⲓ ⲙⲡⲓⲕⲟⲥ‐