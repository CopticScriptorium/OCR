ⲟⲩⲟϩ ⲉⲧⲁⲩϭⲟϫⲓ ⲛⲥⲱϥ ⲉⲃⲟⲗ ⲙⲙⲁϥ ⲁϥϣⲉ ⲛⲁϥ ⲉⲫⲙⲁ ⲛⲁⲃⲃⲁ ⲁⲛ‐
ⲧⲱⲛⲓⲟⲥ ⲉⲡⲓⲧⲱⲟϥ. ⲉⲧⲁϥϣⲱⲡⲓ ϧⲁⲧⲟⲧϥ ⲛⲟⲩⲥⲏⲟϥ ⲙⲉⲛⲉⲛⲥⲱⲥ ⲁϥⲟⲩⲟⲣⲡϥ
ⲉⲡⲉϥⲁⲟⲩⲃⲏⲧ ⲉⲧⲁϥⲓ ⲉⲃⲟⲗⲛϧⲏⲧϥ. ⲛⲑⲱⲟϥ ⲇⲉ ⲉⲧⲁⲩⲛⲁ ⲉⲣⲟϥ ⲡⲁⲗⲓⲛ
ⲁⲩϭⲟϫⲓ ⲛⲥⲱϥ ⲟⲛ ⲛⲑⲟϥ ⲇⲉ ⲁϥⲕⲟⲧϥ ⲉⲫⲙⲁ ⲛⲁⲃⲃⲁ ⲁⲛⲧⲱⲛⲓⲟⲥ ⲉϥϫⲱ
ⲙⲙⲟⲥ ϫⲉ ⲁ ⲟⲩϫⲟⲓ ⲃⲓϫⲓ ϧⲉⲛ (-ⲣ︦ⲓ︦ⲁ︦-) ⲡⲓⲡⲉⲗⲁⲅⲟⲥ ⲁϥⲧⲁⲕⲟ ⲙⲡⲓⲁⲟⲩⲓⲛ
ⲟⲩⲟϩ ϧⲉⲛ ⲟⲩϩⲓⲥⲓ ⲁ ⲡⲓϫⲟⲓ ⲛⲟϩⲉⲙ ⲉⲡⲓⲭⲣⲟ ⲟⲩⲟϩ ⲛⲑⲱⲧⲉⲛ ⲛⲏ ⲉⲧⲁⲩ‐
ⲛⲟϩⲉⲙ ⲉⲡⲓⲭⲣⲟ ⲧⲉⲧⲉⲛⲟⲩⲱϣ ⲉϫⲟⲗⲕⲟϥ. ⲛⲑⲱⲟϥ ⲇⲉ ⲉⲧⲁⲩⲥⲱⲧⲉⲙ ϫⲉ
ⲁⲃⲃⲁ ⲁⲛⲧⲱⲛⲓⲟⲥ ⲡⲉ ⲉⲧⲁϥⲟⲩⲱⲣⲡ ⲥⲁⲧⲟⲧⲟϥ ⲁⲩϣⲟⲡϥ ⲉⲣⲱⲟϥ ϧⲉⲛ
ⲟⲩⲣⲁϣⲓ.
ⲓⲉ ⲧⲕⲁϩⲥ ⲇⲉ ⲧⲉ ⲛ︦ⲅ︦ ⲛϩⲉⲗⲗⲟ ⲕⲁⲧⲁ ⲣⲟⲙⲡⲓ ⲉϣⲉ ϣⲁ ⲡⲙⲁⲕⲁⲣⲓⲟⲥ ⲁⲃⲃⲁ
ⲁⲛⲧⲱⲛⲓⲟⲥ ⲡⲓⲃ︦ ⲙⲉⲛ ⲛⲁⲩϣⲓⲛⲓ ⲙⲙⲟϥ ⲡⲉ ⲉⲑⲃⲉ ϩⲁⲛ ⲙⲉⲩⲓ ⲛⲉⲙ ⲉⲑⲃⲉ
ⲟⲩⲛⲟϩⲉⲙ ⲛⲧⲉ ⲛⲟⲩⲯⲩⲭⲏ ⲡⲓⲕⲉⲟⲩⲁⲓ ⲇⲉ ϩⲱϥ ⲛⲁϥⲭⲱ ⲛⲣⲱϥ ⲡⲉ ⲛⲥⲏⲟⲩ
ⲛⲓⲃⲉⲛ ⲉϥϣⲓⲛⲓ ⲉⲑⲃⲉ ϩⲗⲓ ⲛⲑⲟϥ ⲁⲛ. ⲙⲉⲛⲉⲛⲥⲁ ⲟⲩⲛⲓϣϯ ⲛⲥⲏⲟϥ ⲡⲉϫⲉ
ⲁⲃⲃⲁ ⲁⲛⲧⲱⲛⲓⲟⲥ ⲛⲁϥ ϫⲉ ϩⲏⲡⲡⲉ ⲓⲥ ⲡⲁⲓⲛⲓϣϯ ⲛⲥⲏⲟⲩ ⲭⲛⲏⲟϥ ⲙⲛⲁⲓ
ⲟⲩⲟϩ ⲛⲕϣⲓⲛⲓ ⲙⲙⲟⲓ ⲛϩⲗⲓ ⲁⲛ. ⲛⲑⲟϥ ⲇⲉ ⲡⲉϫⲁϥ ⲛⲁϥ ϫⲉ ⲙⲏ ⲡⲓⲛⲁⲩ
ⲉⲣⲟⲕ ⲙⲙⲁⲩⲁⲧϥ ⲣⲱϣⲓ ⲙⲙⲟⲓ ⲁⲛ ⲡⲁⲓⲱⲧ.