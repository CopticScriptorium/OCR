ϫⲉ ⲉⲧⲁⲕϣⲱⲡ ⲙⲡⲁⲓⲥⲕⲩⲗⲙⲟⲥ ⲛⲉⲙ ⲡⲁⲓⲛⲓϣϯ ⲛϧⲓⲥⲓ ⲉⲑⲃⲉ ⲡⲓ (-ⲣ︦︦︦︦ⲕ︦ⲑ︦-)
ⲡⲁⲣⲁⲡⲧⲱⲙⲁ ⲛⲧⲉ ⲧⲁⲓⲕⲟⲩϫⲓ ⲙⲡⲁⲣⲑⲉⲛⲟⲥ. ⲡⲉϫⲉ ⲁⲃⲃⲁ ⲁⲛⲧⲱⲛⲓⲟⲥ ⲛⲁϥ
ⲉϥϩⲱⲟⲩⲓ ⲉϫⲉⲛ ⲡⲉϥϩⲟ ϩⲓϫⲉⲛ ⲡⲓⲕⲁϩⲓ ϫⲉ ⲛⲑⲟⲕ ⲡⲟⲥ ⲉⲧⲥⲱⲟⲩⲛ ⲛϩⲱⲃ
ⲛⲓⲃⲉⲛ ⲙⲡⲁⲧⲟⲩϣⲱⲡⲓ. ⲟⲩⲟϩ ⲡⲉϫⲉ ⲡⲟⲥ ⲛⲁϥ ϫⲉ ⲧⲱⲛⲕ ⲟⲩⲁϩⲕ ⲛⲥⲱⲓ.
ⲟⲩⲟϩ ⲉⲧⲁϥϣⲉ ⲉϧⲟⲩⲛ ⲛⲉⲙⲁϥ ⲉⲣⲉ ⲛⲓⲣⲱⲟⲩ ϣⲟⲧⲉⲙ ϧⲉⲛ ⲡⲓⲙⲁ ⲉⲣⲉ
ϯⲡⲁⲣⲑⲉⲛⲟⲥ ⲛϩⲏⲧϥ ⲟⲩⲟϩ ⲁϥⲥⲱⲧⲉⲙ ⲉϯⲡⲁⲣⲑⲉⲛⲟⲥ ⲉⲥⲣⲓⲙⲓ ⲉⲥϫⲱ ⲙⲙⲟⲥ
ϫⲉ ⲡⲁⲟ︦ⲥ︦  ⲓ︦ⲏ︦ⲥ︦ ⲡⲭ︦ⲥ︦ ⲛⲧⲏⲓ ⲁⲕϣⲁⲛϯ ϩⲑⲏⲕ ⲉⲁⲛⲟⲙⲓⲁ ⲛⲓⲙ ⲡⲉ ⲉⲧⲛⲁϣⲟϩⲓ
ⲉⲣⲁⲧϥ ⲙⲡⲉⲕⲙⲑⲟ ϫⲉ ⲟⲩⲏⲓ ⲉⲣⲉ ⲡⲓⲭⲱ ⲉⲃⲟⲗ ϧⲁⲧⲟⲧⲕ ⲡⲁⲟ︦ⲥ︦ ⲓ︦ⲏ︦ⲥ︦ ⲡⲭ︦ⲥ︦
ⲛⲧⲏⲓ ⲉⲕⲉϭⲓ ⲙⲡⲁⲙϣⲓϣ ⲛⲉⲙ ⲫⲏ ⲉⲧⲁϥⲉⲣⲫⲑⲟⲛⲉⲓⲛ ⲉⲣⲟⲓ ⲟⲩⲟϩ ⲁϥⲃⲟⲗⲧ
ⲉⲃⲟⲗ. ⲡⲁⲟ︦ⲥ︦ ⲓ︦ⲏ︦ⲥ︦ ⲛⲧⲏⲓ ϯϯ ϩⲟ ⲉⲣⲟⲕ ⲙⲡⲉⲣⲫⲱⲛϩ ⲙⲡⲉⲕϩⲟ ⲥⲁⲃⲟⲗ ⲙⲙⲟⲓ
ϫⲉ ⲁⲛⲟⲕ ⲟⲩⲥⲕⲉⲩⲟⲥ ⲛϫⲟⲃⲓ. ⲛⲁⲓ ⲇⲉ ⲉⲥϫⲱ ⲙⲙⲱⲟⲩ ϧⲉⲛ ϩⲁⲛ ⲉⲣⲙⲱⲟⲩⲓ
ⲉⲩⲟϣ ⲡⲉϫⲉ ⲡⲓⲣⲉϥϣⲉⲛ ϩⲏⲧ ⲟⲩⲟϩ ⲛϣⲁⲛ ⲑⲙⲁϧⲧ ⲛⲛⲟⲩϯ ⲡⲉⲛⲟ︦ⲥ︦ ⲓ︦ⲏ︦ⲥ︦ ⲡⲭ︦ⲥ︦
ϫⲉ ⲁⲛⲧⲱⲛⲓⲟⲥ ϩⲁⲣⲁ ⲙⲡⲉ ⲛⲉⲕⲥⲡⲗⲁⲅⲭⲛⲟⲛ ⲕⲓⲙ ⲉⲣⲟⲕ ϯⲛⲟⲩ ⲛⲧⲉ ⲛⲉⲕⲃⲁⲗ
ϯ ⲉⲣⲙⲏ ⲉⲕⲥⲱⲧⲉⲙ ⲉⲧⲁⲥⲑⲉⲛⲉⲓⲁ ⲛⲧⲉⲥⲙⲉⲧϫⲱⲃ (-ⲣ︦ⲗ︦-) ⲛⲉⲙ ⲡⲉⲥϫⲓ ⲛⲱϣ
ⲉⲡϣⲱⲓ ϩⲁⲣⲟⲓ ϧⲉⲛ ϩⲁⲛ ⲉⲣⲙⲱⲟⲩⲓ ⲉⲩⲙⲟⲕϩ. ⲁⲗⲏⲑⲱⲥ ⲁⲥⲥⲉⲕ ⲛⲁⲙⲉⲧϣⲉⲛ
ϩⲏⲧ ⲉϫⲱⲥ ⲙⲫⲣⲏϯ ⲛϯⲡⲟⲣⲛⲏ ⲉⲧⲁⲥϩⲱⲣⲡ ⲛⲛⲁϭⲁⲗⲁⲩϫ ⲉⲃⲟⲗϧⲉⲛ ⲛⲉⲥⲉⲣ‐