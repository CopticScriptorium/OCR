ⲡⲉϥⲙⲁ ⲛϣⲱⲡⲓ ⲁϥϫⲟⲥ ⲛⲁⲃⲃⲁ ⲁⲛⲧⲱⲛⲓⲟⲥ. ⲡⲉϫⲉ ⲡⲓϩⲉⲗⲗⲟ ⲛⲁϥ ϫⲉ
ϩⲱⲗ ϩⲉⲙⲥⲓ ϧⲉⲛ ⲧⲉⲕⲣⲓ ⲙⲁ ⲡⲉⲕⲥⲱⲙⲁ ⲛⲁⲟⲩⲱ ⲛⲛⲉⲛϫⲟⲓ ⲛϯⲣⲓ ⲟⲩⲟϩ
ⲙⲡⲉⲣⲓ ⲉⲃⲟⲗ ⲙⲙⲁϥ ⲭⲁ ⲡⲓⲙⲉⲩⲓ ⲛⲧⲉϥϣⲉ ⲛⲁϥ ⲉⲫⲙⲁ ⲉⲧⲉϩⲛⲁϥ ⲛⲑⲟϥ
ⲙⲟⲛⲟⲛ ⲙⲡⲉⲣⲉⲛ ⲡⲓⲥⲱⲙⲁ ⲉⲃⲟⲗϩⲉⲛ ϯⲣⲓ ⲟⲩⲟϩ ϥⲛⲁϧⲓⲥⲓ ϥⲛⲁϣⲑⲁⲙⲓⲉ
ϩⲗⲓ ⲛϩⲱⲃ ⲁⲛ ⲗⲟⲓⲡⲟⲛ ϥⲛⲁϩⲕⲟ ⲟⲩⲟϩ ϥⲛⲁⲓ ϧⲉⲛ ⲡⲓⲛⲁϥ ⲛⲟⲩⲱⲙ ⲉϥⲕⲱϯ
ⲛⲧⲟⲧⲕ ⲉⲟⲩⲱⲙ ⲉϣⲱⲡ ⲛⲧⲉϥϫⲟⲥ ⲛⲁⲕ ϩⲁϫⲉⲛ ⲡⲓⲛⲁϥ ϫⲉ ⲟⲩⲱⲙ ⲛⲟⲩⲕⲟⲩϫⲓ
ⲛⲱⲓⲕ ⲛⲁⲕ ⲁϫⲟⲥ ⲛⲁϥ ϩⲱⲕ ⲉⲕⲣⲏⲥ ϫⲉ ⲛⲁⲣⲉ ⲡⲓⲣⲱⲙⲓ ⲛⲁⲱⲛϩ ⲉⲱⲓⲕ
ⲙⲙⲁⲩⲁⲧϥ ⲁⲛ ⲁⲗⲗⲁ ⲉϫⲉⲛ ⲥⲁϫⲓ ⲛⲓⲃⲉⲛ ⲉⲑⲛⲏⲟϥ ⲉⲃⲟⲗϩⲉⲛ ⲣⲱϥ ⲙⲫ︦ϯ︦.
ⲟⲩⲟϩ ⲟⲛ ϥⲛⲁϫⲟⲥ ⲛⲁⲕ ϫⲉ ⲥⲉ ⲟⲩⲕⲟⲩϫⲓ ⲛⲏⲣⲡ ⲛⲁⲕ ⲙⲫⲣⲏϯ ⲙⲡⲓⲙⲁⲕⲁ‐
ⲣⲓⲟⲥ ⲧⲓⲙⲟⲑⲉⲟⲥ ⲟⲩⲟϩⲉⲙ ⲛⲁϥ ϩⲱⲕ ϫⲉ ⲁⲣⲓ ⲫⲙⲉⲩⲓ ⲛⲛⲉⲛϣⲏⲣⲓ ⲛⲁⲙⲓ‐
ⲛⲁⲇⲁⲃ (-ⲣⲓⲥ-) ⲉⲧⲁⲩⲁⲣⲉϩ ⲉϯⲉⲛⲧⲟⲗⲏ ⲛⲧⲉ ⲡⲟⲩⲓⲱⲧ. ⲉϣⲱⲡ ⲛⲧⲉϥⲓⲛⲓ ⲛⲁⲕ
ⲛⲟⲩϩⲛⲓⲙ ⲙⲡⲉⲣϣⲟⲡϥ ⲉⲣⲟⲕ ⲥⲥϩⲏⲟⲩⲧ ⲅⲁⲣ ϧⲉⲛ ⲛⲓⲉⲩⲁⲅⲅⲉⲗⲓⲟⲛ ⲉⲑⲟⲩⲁⲃ
ϫⲉ ϣⲣⲱⲓⲥ ⲟⲩⲟϩ ⲁⲣⲓⲡⲣⲟⲥⲉⲩⲭⲉⲥⲑⲁⲓ. ⲟⲩⲟϩ ⲟⲛ ⲡⲁⲗⲓⲛ ⲥⲥϩⲏⲟⲩⲧ ϫⲉ
ⲁⲩⲉⲛⲕⲟⲧ ⲙⲡⲟⲩϫⲉⲙ ϩⲏⲟⲩ ⲛϩⲗⲓ. ϣⲁⲛⲟⲩϣ ⲧⲉⲕⲯⲩⲭⲏ ϧⲉⲛ ⲛⲉⲛⲥⲁϫⲓ
ⲙⲫ︦ϯ︦ ϧⲉⲛ ϩⲁⲛ ϣⲣⲱⲓⲥ ⲛⲉⲙ ϩⲁⲛ ⲡⲣⲟⲥⲉⲩⲭⲏ ⲛϩⲟⲩⲟ ⲇⲉ ⲡⲓⲉⲣ ⲫⲙⲉⲩⲓ
ⲛⲁⲑⲙⲟⲩⲛⲕ ⲉⲡⲧⲏⲣϥ ⲛⲧⲉ ⲫⲣⲁⲛ ⲙⲡⲉⲛⲟ︦ⲥ︦ ⲓ︦ⲏ︦ⲥ︦ ⲡⲭ︦ⲥ︦ ⲟⲩⲟϩ ϧⲉⲛ ⲛⲁⲓ
ⲭⲛⲁϫⲓⲙⲓ ⲛϯⲥⲃⲱ ⲉⲑⲣⲉⲕⲉⲙⲓ ⲉⲡⲓϫⲓ ⲛϭⲣⲟ ⲉⲛⲓⲙⲉⲩⲓ ⲉⲧϩⲱⲟⲩ. ⲉϣⲱⲡ