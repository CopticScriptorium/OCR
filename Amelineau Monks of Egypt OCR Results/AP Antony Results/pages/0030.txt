ϫⲉ ⲛⲓⲅⲣⲁⲫⲏ ⲙⲉⲛ ϩⲁⲛ ϩⲓⲕⲁⲛⲟⲥ ⲛⲉ ⲉⲡϫⲓ ⲛϯⲥⲃⲱ ⲛⲁⲛ ⲁⲛⲟⲛ ⲇⲉ ϩⲱⲛ
ⲟⲩϩⲱⲃ ⲉⲛⲁⲛⲉϥ ⲛⲁⲛ ⲡⲉ ⲉⲑⲣⲉⲛϯ ⲛⲟⲙϯ ⲛⲛⲉⲛⲉⲣⲏⲟⲩ ϧⲉⲛ ⲡⲓⲛⲁϩϯ ⲉⲧ‐
ⲥⲟⲩⲧⲱⲛ ⲛⲧⲉ ⲛⲉⲛⲓⲟϯ.
ⲁϥϫⲟⲥ ⲟⲛ ⲛϫⲉ ⲁⲃⲃⲁ ⲁⲛⲧⲱⲛⲓⲟⲥ ϫⲉ ⲁⲓϯ ϩⲟ ⲉⲫ︦ϯ︦ ⲛⲟⲩⲥⲟⲡ ϫⲉ ϩⲓⲛⲁ
ⲛⲧⲉϥⲧⲁⲙⲟⲓ ⲉϯⲃⲟⲏⲑⲉⲓⲁ ⲉⲧⲕⲱϯ ⲉⲡⲓⲙⲟⲛⲁⲭⲟⲥ ⲟⲩⲟϩ ⲉⲧⲓ ⲉⲓⲧⲱⲃϩ ⲁⲓⲛⲁⲩ
ⲉϩⲁⲛ ⲗⲁⲙⲡⲁⲥ ⲛⲭⲣⲱⲙ ⲛⲉⲙ ⲟⲩⲭⲟⲣⲟⲥ ⲛⲁⲅⲅⲉⲗⲟⲥ ⲉⲩⲕⲱϯ ⲉⲡⲓⲙⲟⲛⲁ‐
ⲭⲟⲥ ⲉⲩⲁⲣⲉϩ ⲉⲣⲟϥ ⲙⲫⲣⲏϯ ⲛⲧⲁⲗⲗⲟⲩ ⲛⲟⲩⲃⲁⲗ ⲟⲩⲟϩ ⲟⲩⲥⲙⲏ ⲁⲥⲓ ⲉⲃⲟⲗ‐
ϧⲉⲛ ⲧⲫⲉ ⲉⲥϫⲱ ⲙⲙⲟⲥ ϫⲉ ⲙⲡⲉⲣⲥⲉⲛϥ ⲉⲃⲟⲗ ⲁⲛ ϩⲟⲥⲟⲛ ⲉϥϣⲟⲡ ϧⲉⲛ ⲡⲓ‐
ⲥⲱⲙⲁ. ⲟⲩⲟϩ ⲉⲧⲁⲓⲛⲁⲩ ⲉⲧⲁⲓⲃⲟⲏⲑⲉⲓⲁ ⲙⲡⲁⲓⲣⲏϯ ⲉⲥⲕⲱϯ ⲉⲡⲓⲣⲱⲙⲓ ⲁⲛⲟⲕ
ⲇⲉ ⲁⲓϥⲓ ⲁϩⲟⲙ ⲉⲓϫⲱ ⲙⲙⲟⲥ ϫⲉ ⲟⲩⲟⲓ ⲛⲁⲕ ⲁⲛⲧⲱⲛⲓⲟⲥ ϫⲉ ⲧⲁⲓⲛⲓϣϯ ⲙⲃⲟⲏ‐
ⲑⲉⲓⲁ ⲁ ⲫ︦ϯ︦ ⲑⲁϣⲥ ⲛⲁⲕ ⲟⲩⲟϩ ⲕⲟⲓ ⲛⲁⲙⲉⲗⲏⲥ ⲉⲣⲟⲕ ⲛⲥⲏⲟϥ ⲛⲓⲃⲉⲛ.
ⲁϥϫⲟⲥ ⲛϫⲉ ⲁⲃⲃⲁ ⲁⲛⲧⲱⲛⲓⲟⲥ ϫⲉ ⲁⲓϯ ϩⲟ ⲉⲫ︦ϯ︦ ⲉⲓϫⲱ ⲙⲙⲟⲥ ϫⲉ ⲡⲁⲟ︦ⲥ︦
ⲡⲱⲥ ⲧⲁⲓⲃⲟⲏⲑⲉⲓⲁ ⲙⲡⲁⲓⲣⲏϯ (-ⲣ︦ⲙ︦ⲃ︦-) ⲁⲕⲑⲁϣⲥ ⲙⲡⲓⲙⲟⲛⲁⲭⲟⲥ ⲟⲩⲟϩ
ⲡⲥⲁⲧⲁⲛⲁⲥ ϭⲓ ⲑⲓⲃⲥ ⲙⲙⲟϥ ⲙⲡⲁⲓⲣⲏϯ. ⲁⲓⲥⲱⲧⲉⲙ ⲉⲟⲩⲥⲙⲏ ⲉⲥϫⲱ ⲙⲙⲟⲥ
ϫⲉ ⲙⲙⲟⲛ ϣϫⲟⲙ ⲙⲫⲏ ⲉⲧϭⲓ ⲙⲙⲟϥ ⲛϫⲟⲛⲥ ⲟⲩⲁⲧϫⲟⲙ ⲅⲁⲣ ⲡⲉ ⲁⲛⲟⲕ
ⲡⲉ ⲉⲧⲁⲓⲉⲣⲉⲡⲓⲧⲓⲙⲁⲛ ⲛⲁϥ ⲛⲉⲙ ⲧⲉϥϫⲟⲙ ⲧⲏⲣⲥ ⲟⲩⲟϩ ⲁⲓϧⲉⲙϧⲱⲙϥ ⲁⲗⲗⲁ
ⲡⲓⲟⲩⲁⲓ ⲡⲓⲟⲩⲁⲓ ⲉⲩⲉⲣⲡⲉⲓⲣⲁⲍⲉⲓⲛ ⲙⲙⲟϥ ⲉⲃⲟⲗϩⲓⲧⲉⲛ ⲧⲉϥⲉⲡⲓⲑⲩⲙⲓⲁ ⲙⲙⲓⲛ