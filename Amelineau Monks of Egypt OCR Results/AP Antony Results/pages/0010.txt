ⲛⲧⲉϥⲉⲛⲕ ⲉⲃⲟⲗϩⲉⲛ ⲧⲉⲕⲣⲓ ⲛϫⲉ ⲡⲓⲣⲉϥϫⲱⲣϫ ⲛⲧⲉ ϯⲕⲁⲕⲓⲁ ϥⲛⲁⲕⲟⲣϫⲕ
ⲟⲩⲟϩ ⲛⲧⲉϥⲟⲙⲕⲕ ϧⲉⲛ ⲡϫⲓ ⲛⲑⲣⲉϥⲉⲛⲕ ⲉⲃⲟⲗ ⲁϭⲛⲉ ⲇⲓⲁⲕⲣⲓⲥⲓⲥ ϫⲉ ⲁⲛ ⲥⲉⲣ
ⲛⲭⲣⲉⲓⲁ ϣⲁⲛ ⲙⲙⲟⲛ ϥⲛⲁⲃⲱⲧⲥ ⲅⲁⲣ ⲉⲣⲟⲕ ⲛⲟⲩⲙⲏϣ ⲛⲣⲏϯ ⲉⲓⲧⲉ ϧⲉⲛ
ⲛⲓⲫⲁⲧ ⲉⲓⲧⲉ ϧⲉⲛ ⲛⲓϫⲓϫ ⲉⲓⲧⲉ ϧⲉⲛ ⲡⲓϩⲏⲧ ⲉⲓⲧⲉ ϧⲉⲛ ⲡⲓϫⲓ ⲛⲛⲁⲩ ⲉⲓⲧⲉ
ϧⲉⲛ ⲡϫⲓ ⲛⲥⲱⲧⲉⲙ ⲉⲓⲧⲉ ϧⲉⲛ ⲛⲓϩⲃⲏⲟⲩⲓ ⲉⲓⲧⲉ ϧⲉⲛ ⲡⲓⲗⲁⲥ ⲛⲉⲙ ⲣⲱⲕ ⲉⲓⲧⲉ
ϧⲉⲛ ⲡⲓϫⲓ ⲛⲙⲟϣⲓ. (-ⲣ︦︦ⲓ︦ⲍ︦-) ⲉϣⲱⲡ ⲛⲧⲉⲕϩⲉⲙⲥⲓ ϧⲉⲛ ⲧⲉⲕⲣⲓ ⲭⲛⲁⲉⲣ ⲣⲉⲙϩⲉ
ⲉⲃⲟⲗϩⲁ ⲛⲁⲓ ⲧⲏⲣⲟⲩ ⲉⲧⲁⲓϫⲟⲧⲟϥ ⲛⲁⲕ.
ⲁϥϫⲟⲥ ⲛϫⲉ ⲁⲃⲃⲁ ⲁⲛⲧⲱⲛⲓⲟⲥ ⲛⲛⲓⲥⲛⲏⲟⲩ ϫⲉ ⲉⲓⲙⲟϣⲓ ⲛⲟⲩⲥⲟⲡ ϧⲉⲛ
ⲛⲓⲧⲱⲟⲩ ⲁⲓϯ ⲙⲁϯ ⲉⲟⲩⲥⲧⲣⲟⲩⲑⲟⲥ ⲛⲉⲙ ⲛⲉϥⲙⲁⲥ. ⲉⲧⲁⲩⲛⲁϥ ⲉⲣⲟⲓ
ⲁⲩϭⲟϫⲓ ⲁⲓⲥⲱⲧⲉⲙ ⲉϯⲙⲁⲩ ⲉⲥϫⲱ ⲙⲙⲟⲥ ⲛⲛⲓϣⲏⲣⲓ ϫⲉ ⲥⲁⲧ ⲱⲛⲓ ⲉⲃⲟⲗ
ⲙⲏⲡⲟⲧⲉ ⲛⲧⲟⲩⲧⲁϩⲉ ⲑⲏⲛⲟⲩ. ⲡⲁⲓⲣⲏϯ ⲁⲛⲟⲛ ϩⲱⲛ ⲁⲣⲉ ϣⲁⲛ ⲛⲓⲇⲁⲓⲙⲱⲛ
ⲥⲁⲧ ⲙⲉⲩⲓ ⲉⲣⲟⲛ ⲙⲁⲣⲉⲛϩⲓ ⲱⲛⲓ ⲉⲣⲱⲟⲩ ϧⲉⲛ ⲡⲓⲱⲛⲓ ⲉⲧⲁⲩϣⲁⲧϥ ⲉⲃⲟⲗϩⲉⲛ
ϯⲙⲏⲧⲣⲁ ⲛⲁⲧⲑⲱⲗⲉⲃ ⲛⲧⲉ ϯⲡⲁⲣⲑⲉⲛⲟⲥ ⲉⲑⲟⲩⲁⲃ ⲙⲁⲣⲓⲁ ⲡⲓⲱⲛⲓ ⲛϫⲱϫ
ⲛⲗⲁⲕϩ ⲡⲓⲣⲉϥⲙⲓϣⲓ ⲛⲕⲁⲗⲱⲥ ⲉϩⲣⲏⲓ ⲉϫⲱⲛ ⲟⲩⲟϩ ⲉϥⲛⲟϩⲉⲙ ⲙⲙⲟⲛ
ⲉⲃⲟⲗϩⲁ ⲛⲟⲩⲫⲁϣ ⲉⲧϩⲱⲟⲩ.
ⲁϥϫⲟⲥ ⲛϫⲉ ⲁⲃⲃⲁ ⲁⲛⲧⲱⲛⲓⲟⲥ ϫⲉ ⲃⲁϣⲕ ⲛϯⲕⲁⲕⲓⲁ ⲛⲧⲉⲕϯ ϩⲓⲱⲧⲕ