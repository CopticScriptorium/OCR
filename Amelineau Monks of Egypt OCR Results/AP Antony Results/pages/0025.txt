ⲁϥϫⲟⲥ ⲛϫⲉ ⲁⲃⲃⲁ ⲁⲛⲧⲱⲛⲓⲟⲥ ϫⲉ ⲙⲡⲉⲣⲙⲟϣⲓ ⲛⲉⲙ ⲟⲩϭⲁⲥⲓ ϩⲏⲧ ⲟⲩⲇⲉ
ⲟⲩⲣⲉϥϫⲱⲛⲧ ⲁⲗⲗⲁ ⲙⲟϣⲓ ⲛⲉⲙ ⲛⲏ ⲉⲧⲑⲉⲃⲓⲏⲟⲩⲧ ⲛⲥⲏⲟⲩ ⲛⲓⲃⲉⲛ ⲙⲁⲣⲉ
ⲛⲉⲕⲥⲁϫⲓ ϣⲱⲡⲓ ⲉⲩϣⲏⲟⲩ ϧⲉⲛ ⲟⲩⲙⲁϣⲓ ⲉⲑⲣⲟⲩϣⲱⲡⲓ ⲛϩⲏⲟⲩ ⲛⲛⲏ ⲉⲑⲛⲁ‐
ⲥⲱⲧⲉⲙ ⲉⲣⲱⲟⲩ (-ⲣ︦ⲗ︦ⲉ︦-) ⲉⲕⲟⲓ ⲛⲥⲡⲟⲩⲇⲁⲓⲟⲥ ⲉⲕⲙⲟⲕϩ ⲛϩⲏⲧ ⲉϫⲉⲛ ⲡⲉⲕⲥⲟⲛ
ⲉⲕⲟⲓ ⲛϣⲁⲛ ⲑⲙⲁϧⲧ ⲉⲣⲟϥ ⲉⲣⲉ ⲡⲉⲕⲥⲁϫⲓ ϩⲟⲗϫ ⲛⲛⲁⲩ ⲛⲓⲃⲉⲛ. ϯⲙⲉⲧϩⲏⲕⲓ
ⲙⲉⲛⲣⲓⲧⲥ ⲉⲙⲁϣⲱ ⲙⲉⲛⲣⲉ ⲡⲓϧⲓⲥⲓ ⲫⲱⲧ ⲉϧⲟⲩⲛ ⲉⲣⲟϥ ϣⲉⲡ ⲙⲕⲁϩ ϧⲉⲛ
ⲧⲉⲕⲥⲁⲣⲝ ϩⲓⲛⲁ ⲛⲧⲉⲕϭⲣⲟ ⲛⲛⲓⲡⲁⲑⲟⲥ ⲛⲧⲉ ⲡⲓⲥⲱⲙⲁ ⲁⲣⲓ ⲁⲅⲱⲛⲓⲍⲉⲥⲑⲁⲓ
ϩⲓⲛⲁ ⲛⲧⲉⲕϭⲣⲟ ⲉⲛⲓⲡⲟⲗⲉⲙⲟⲥ ⲉⲧϯ ⲛⲉⲙⲁϥ ⲡⲓⲥⲟⲫⲟⲥ ⲅⲁⲣ ⲉϥⲉⲙⲓ ⲉⲡⲉϥ‐
ⲙⲱⲓⲧ ⲙⲙⲟϣⲓ ϫⲉ ϩⲓⲛⲁ ⲛⲧⲉϥⲉⲣⲁⲡⲁⲛⲧⲁⲛ ⲉⲛⲓⲫⲱⲥⲧⲏⲣ ⲛⲉⲡⲟⲩⲣⲁⲛⲓⲟⲛ
ⲛⲧⲉ ⲛⲓⲫⲏⲟⲩⲓ.
ⲁϥϫⲟⲥ ⲟⲛ ⲛϫⲉ ⲁⲃⲃⲁ ⲁⲛⲧⲱⲛⲓⲟⲥ ϫⲉ ⲡⲓϭⲁⲙⲟⲩⲗ ⲟⲩⲕⲟⲩϫⲓ ⲧⲉ ⲧⲉϥϧⲣⲉ
ϥⲣⲱⲓⲥ ⲉⲣⲟⲥ ⲥⲁϧⲟⲩⲛ ⲙⲙⲟϥ ϣⲁⲧⲉϥϩⲱⲗ ⲉⲡⲉϥⲟⲩⲟⲛϩϥ ⲛⲧⲉϥⲓⲛⲓ ⲙⲙⲟⲥ
ⲉⲡϣⲱⲓ ⲛⲧⲉϥⲥⲁⲑⲙⲓ ⲉϫⲱⲥ ϣⲁⲧⲉⲥϩⲱⲗ ⲉϧⲟⲩⲛ ⲉⲛⲉϥⲕⲁⲥ ⲛⲉⲙ ⲛⲉϥⲁϥⲟⲩⲓ.
ⲡⲓϩⲑⲟ ⲇⲉ ϩⲱϥ ⲟⲩⲛⲓϣϯ ⲧⲉ ⲧⲉϥϧⲣⲉ ⲉϥⲟⲩⲱⲙ ⲛⲛⲓⲛⲁⲩ ⲧⲏⲣⲟⲩ ⲉϥⲧⲁⲕⲟ
ⲙⲙⲱⲟⲩ ⲧⲏⲣⲟⲩ ⲥⲁⲧⲟⲧϥ. ϯⲛⲟⲩ ϫⲉ ⲙⲡⲉⲛⲑⲣⲉⲛϣⲱⲡⲓ ⲙⲫⲣⲏϯ ⲙⲡⲓϩⲑⲟ