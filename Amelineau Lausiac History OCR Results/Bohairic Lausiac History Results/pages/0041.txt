ⲉⲧⲁ ⲡⲉⲥⲣⲱⲙⲓ ⲥⲉⲙⲓ ⲉⲣⲟϥ ⲉⲡⲓⲉⲡⲁⲣⲭⲟⲥ. ⲗⲟⲓⲡⲟⲛ ⲁϥϣⲱⲡⲓ ⲉϥ‐
ⲧⲟⲙⲧ ⲉⲃⲟⲗ ⲉⲙⲁϣⲱ ⲡⲓⲁⲅⲅⲉⲗⲟⲥ ⲇⲉ ϩⲱϥ ⲫⲏ ⲉⲧⲁϥⲟⲩⲱⲛϩ ⲉⲣⲟϥ
ⲁϥϣⲟⲡⲧϥ ⲉⲭⲉⲣⲉⲃ ⲙⲡⲉϥⲙⲑⲟ ⲉⲁϥⲉⲣ ⲙⲫⲣⲏϯ ⲛⲟⲩⲁⲓ ⲛⲛⲉϥϣⲫⲏⲣ
ⲉⲁϥⲓ ⲉϫⲉⲛ ⲡⲉϥϣⲓⲛⲓ ⲉϯⲛⲟⲙϯ ⲛⲁϥ (ⲙ︦ⲅ︦) ⲡⲉϫⲁϥ ⲛⲁϥ ⲉϥⲥⲟⲛϩ
ⲛⲉⲙ ⲛⲓⲥⲓⲛⲱⲟⲩⲓ ϫⲉ ⲉⲩⲁⲙⲟⲛⲓ ⲙⲙⲟⲕ ⲉⲑⲃⲉ ⲟⲩ ⲡⲁⲟⲥ ⲡⲓⲇⲓⲁⲕⲱⲛ.
ⲡⲉϫⲁϥ ⲛⲁϥ ϫⲉ ϯⲙⲉⲑⲙⲏⲓ ϯⲉⲙⲓ ⲉⲣⲟⲥ ⲁⲛ ⲡⲁⲙⲉⲩⲓ ⲇⲉ ϫⲱ
ⲙⲙⲟⲥ ⲛⲏⲓ ϫⲉ ⲡⲁⲫⲙⲁⲛ ⲛⲣⲱⲙⲓ ⲁϥⲥⲉⲙⲓ ⲉⲣⲟⲓ ⲙⲏⲡⲱⲥ ⲉⲧⲁ
ⲟⲩⲭⲟϩ ⲙⲙⲉⲧⲁⲧⲕⲁϯ ⲕⲓⲙ ⲉⲣⲟϥ ϯⲉⲣ ϩⲟϯ ⲟⲩⲛ ⲙⲏⲡⲱⲥ ⲉⲧⲁϥϯ
ⲛϩⲁⲛ ⲭⲣⲏⲙⲁ ⲙⲡⲓⲇⲓⲕⲁⲥⲧⲏⲥ ⲛⲧⲉϥⲧⲁⲕⲟⲓ ⲛⲭⲱⲗⲉⲙ ϧⲉⲛ ⲟⲩϭⲓ
ⲛϫⲟⲛⲥ. ⲡⲉϫⲉ ⲡⲁⲅⲅⲉⲗⲟⲥ ⲛⲁϥ ϫⲉ ⲓⲥϫⲉ ⲭⲛⲁⲥⲱⲧⲉⲙ ⲛⲥⲱⲓ ⲁⲛⲟⲕ
ϧⲁ ⲡⲉⲕϣⲣⲏⲣ ⲓⲉ ⲥⲉⲣ ⲛⲟϥⲣⲓ ⲛⲁⲕ ⲁⲛ ϫⲉ ⲉϣⲱⲡⲓ ϧⲉⲛ ⲧⲁⲓⲃⲁⲕⲓ.
ⲡⲉϫⲉ ⲉⲩⲁⲅⲣⲓ ⲛⲁϥ ϫⲉ ⲉϣⲱⲡ ⲛⲧⲉ ⲫ︦ϯ︦ ⲥⲟⲧⲧ ⲉⲃⲟⲗϧⲉⲛ ⲧⲁⲓ
ⲁⲛⲁⲅⲕⲏ ⲟⲩⲟϩ ⲛⲧⲉⲕⲛⲁⲩ ⲉⲣⲟⲓ ϧⲉⲛ ⲧⲁⲓⲃⲁⲕⲓ ⲕⲱⲥⲧⲁⲛⲧⲓⲛⲟⲩⲡⲟ‐
ⲗⲓⲥ ⲁϫⲟⲥ ϫⲉ ⲕⲁⲗⲱⲥ ⲁⲕϭⲓ ⲛⲧⲁⲓⲇⲓⲙⲱⲣⲓⲁ ⲑⲁⲓ. ⲡⲉϫⲉ ⲡⲓⲁⲅⲅⲉ‐
ⲗⲟⲥ ⲛⲁϥ ⲉϥⲟⲓ ⲙⲫⲣⲏϯ ⲛⲟⲩϣⲣⲏⲣ ⲛⲧⲁϥ ϫⲉ ϯⲛⲁⲓⲛⲓ ⲛⲁⲕ
ⲡⲓⲉⲩⲁⲅⲅⲉⲗⲓⲟⲛ ⲱⲣⲕ ⲛⲏⲓ ϫⲉ ϯⲛⲁϣⲱⲡⲓ ⲁⲛ ϫⲉ ϧⲉⲛ ⲧⲁⲓⲡⲟⲗⲓⲥ
ⲟⲩⲟϩ ⲭⲛⲁϥⲓ ⲣⲱⲟⲩϣ ϧⲁ ⲡⲟⲩϫⲁⲓ ⲛⲧⲉⲕⲯⲩⲭⲏ ⲁⲛⲟⲕ ϯⲛⲁⲛⲁϩ