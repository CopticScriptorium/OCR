ϯⲛⲁⲕⲏⲛ ⲇⲉ ϯⲛⲟⲩ ⲉⲓⲥⲁϫⲓ ⲛⲉⲙⲁⲕ ⲉⲑⲃⲉ ⲡⲁⲓϩⲱⲃ ⲁ ⲫⲣⲱϣⲓ
ϣⲱⲡⲓ ϯϯϩⲟ ⲟⲩⲛ ⲉⲧⲉⲕⲙⲉⲧⲙⲁⲓ ⲥⲃⲱ ϧⲉⲛ ⲡⲁⲓ ⲕⲉⲟⲩⲁⲓ ⲉⲑⲣⲉⲕ‐
ⲫⲱⲧ ⲥⲁⲃⲟⲗ ⲙⲡⲓϫⲓ ⲛⲉⲣⲁⲡⲁⲛⲧⲁⲛ ⲛⲧⲉ ⲛⲓⲣⲱⲙⲓ ⲉⲧⲉ ⲙⲙⲟⲛ ⲛϧⲏ‐
ⲧⲟⲩ ϧⲉⲛ ⲡⲓⲥⲙⲟⲧ ⲙⲉⲛ ⲛⲧⲉ ⲡⲟⲩϫⲓ ⲛⲱⲛϧ ⲛⲉⲙ ⲧⲟⲩⲡⲟⲗⲏⲧⲓⲁ
ⲉⲩⲥⲟⲗⲥⲉⲗ ⲅⲁⲣ ⲙⲡⲓϣⲁⲣ ⲛⲧⲉ ⲥⲁⲃⲟⲗ ⲙⲙⲁⲩⲁⲧϥ ⲉⲧⲧⲟⲓ ϩⲓⲱⲧⲟⲩ
ⲥⲁϧⲟⲩⲛ ⲇⲉ ⲙⲙⲱⲟⲩ ⲧⲟⲩⲃⲏⲟⲩⲧ ⲁⲛ. ⲉϣⲱⲡ ⲇⲉ ⲛⲧⲟⲩϫⲟⲥ ϫⲉ
ⲡⲉⲛⲛⲁϩϯ ⲥⲟⲩⲧⲱⲛ ⲟⲩⲟϩ ⲛⲧⲉⲕⲙⲟϣⲧⲟⲩ ϧⲉⲛ ⲡⲉⲕⲕⲁϯ ⲛⲧⲉⲕⲛⲁⲩ
ⲉⲛⲓⲟⲩⲧⲁϩ ϫⲉ ⲛⲁ ⲡⲓⲛⲁϩϯ ⲉⲧⲥⲟⲩⲧⲱⲛ ⲛⲉ ⲓⲉ ⲕⲁⲗⲱⲥ ⲕⲉⲣⲁⲡⲁⲛ‐
ⲧⲁⲛ ⲉⲣⲱⲟⲩ (ⲕ︦ⲃ︦) ⲉϣⲱⲡ ⲇⲉ ⲉⲩⲟⲓ ⲛϩⲉⲣⲉⲥⲓⲥ ⲉⲩϯ ⲟⲥⲓ ϧⲉⲛ ⲡⲟⲩ‐
ϫⲓ ⲛⲛⲁⲩ ⲛⲉⲙ ⲧⲟⲩⲙⲉⲧϣⲟⲃⲓ ⲕⲁⲛ ⲉϣⲱⲡ ⲉⲩⲣⲏⲧ ⲛⲥⲭⲓⲙ ⲟⲩⲟϩ
ⲉⲣⲉ ⲡⲟⲩϩⲟ ⲟⲓ ⲛⲉϥϫⲓ ϧⲉⲛ ϯⲙⲉⲧϧⲉⲗⲗⲟ ⲉϣⲱⲡ ⲙⲙⲟⲛ ⲟⲩⲧⲁϩ
ⲛⲧⲉ ⲫ︦ϯ︦ ϣⲟⲡ ⲛϧⲏⲧⲟⲩ ⲁⲛ ⲁⲣⲓ ⲡⲁⲣⲉⲧⲓⲥⲑⲉ ⲙⲡⲟⲩϫⲓ ⲛⲛⲁⲩ
ⲉⲣⲱⲟⲩ ⲕⲁⲛ ⲁⲕϣⲁⲛϫⲟⲥ ϫⲉ ⲥⲉⲛⲁⲉⲣⲃⲗⲁⲡⲧⲓⲛ ⲙⲙⲟⲓ ⲁⲛ ⲉⲑⲃⲉ
ⲡⲓⲥⲙⲟⲧ ⲛⲧⲉ ⲧⲉⲕⲙⲉⲧⲉⲩⲥⲉⲃⲏⲥ ϫⲉ ⲥⲉⲛⲁϣⲃⲱⲗ ⲙⲡⲉⲧϭⲱⲗⲕ ⲉⲃⲟⲗ
ⲁⲛ ⲓⲉ ⲁⲣⲏⲟⲩ ⲭⲛⲁϭⲁⲥ ⲕⲉϫⲱⲟⲩ ⲓⲉ ⲛⲧⲉⲕⲥⲱⲃⲓ ⲙⲙⲱⲟⲩ ⲁⲗⲗⲁ
ⲥⲉⲛⲁⲙⲓϣⲓ ⲛⲧⲉⲕⲥⲩⲛⲏⲇⲏⲥⲓⲥ ϧⲉⲛ ⲟⲩⲥⲁϫⲓ ⲛϫⲉ ⲟⲩⲁⲓ ⲉⲧⲁⲩϫⲱ
ⲙⲙⲱⲟⲩ ⲟⲩⲟϩ ⲥⲉⲛⲁⲧⲁⲕⲟ ⲛⲧⲉⲕⲯⲩⲭⲏ ϧⲉⲛ ⲟⲩⲥⲁϫⲓ ⲉⲧϩⲱⲟⲩ