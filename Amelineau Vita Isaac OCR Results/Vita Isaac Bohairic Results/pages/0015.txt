ⲙⲙⲟⲓ. ⲉⲧⲁϥϣⲉⲡ ϫⲱϥ ⲇⲉ ⲙⲡⲓⲁⲗⲟⲩ ⲁϥϯ ⲉϫⲱϥ ⲛϯϩⲉⲃⲥⲱ
ⲛⲧⲉ ⲛⲓⲙⲟⲛⲁⲭⲟⲥ ⲁϥⲙⲟⲩϯ ⲉⲟⲩⲁⲓ ⲛⲛⲉϥⲙⲁⲑⲏⲧⲏⲥ ⲉⲡⲉϥⲣⲁⲛ
ⲡⲉ ⲁⲃⲣⲁⲁⲙ ⲉⲟⲩⲁⲥⲕⲏⲧⲏⲥ ⲡⲉ ⲡⲉϫⲁϥ ⲛⲁϥ ϫⲉ ⲧⲱⲛⲕ
ϭⲓ ⲙⲡⲁⲓⲁⲗⲟⲩ ⲙⲁϣⲉ ⲛⲁⲕ ⲉⲡⲧⲱⲟⲩ ⲙⲡⲁⲙⲁϩⲟ ϣⲱⲡⲓ ⲛⲱⲧⲉⲛ
ⲙⲙⲁⲩ ϣⲁⲧⲉ ⲡⲟⲥ ⲑⲱⲧ ⲙⲡϩⲏⲧ ⲛⲛⲉϥⲓⲟϯ ⲟⲩⲟϩ ϯⲛⲁⲟⲩⲱⲣⲡ
ⲛⲥⲁ ⲑⲏⲛⲟⲩ. ⲁⲩⲧⲱⲟⲩⲛⲟⲩ ⲇⲉ ⲁⲩϣⲉ ⲛⲱⲟⲩ ⲕⲁⲧⲁ ⲫⲣⲛϯ
ⲉⲧⲁϥϫⲟⲥ ⲛⲱⲟⲩ ⲛϫⲉ ⲡⲟⲩⲓⲱⲧ.
ⲉⲧⲁⲩϣⲱⲡⲓ ⲟⲩⲛ ϧⲉⲛ ⲡⲓⲧⲱⲟⲩ ⲉⲧⲉⲙⲙⲁⲩ ⲛⲟⲩⲙⲏϣ ⲛⲉϩⲟⲟⲩ
ϣⲁ ⲋ ⲛⲁⲃⲟⲧ ⲁϥⲥⲁϫⲓ ⲛϫⲉ ⲫⲏ ⲉⲑⲟⲩⲁⲃ ⲓⲥⲁⲁⲕ ⲛⲉⲙ ⲡⲓϧⲉⲗⲗⲟ
ⲁⲃⲣⲁⲁⲙ ϫⲉ ⲧⲱⲛⲕ ⲁⲙⲟⲩ ⲛⲉⲙⲏⲓ ϣⲁ ⲛⲁⲓⲟϯ ⲛⲧⲁⲟⲩⲟⲛϩⲧ
ⲉⲣⲱⲟⲩ ϫⲉ ⲟⲩⲏⲓ ⲁⲓϣⲧⲉⲙⲟⲩⲟⲛϩⲧ ⲉⲣⲱⲟⲩ ⲥⲉⲛⲁⲁⲓⲧ ⲛⲣⲉⲙϩⲉ
ⲁⲛ. ⲉⲧⲁ ⲡⲓϧⲉⲗⲗⲟ ⲁⲃⲣⲁⲁⲙ ⲥⲱⲧⲉⲙ ⲉⲛⲁⲓ ⲛⲧⲟⲧϥ ⲛⲓⲥⲁⲁⲕ
ⲁϥⲉⲣ ⲙⲁϩ ⲛϩⲏⲧ ⲉⲙⲁϣⲱ ⲉϥⲙⲉⲩⲓ ϫⲉ ⲁ ⲡⲓⲁⲗⲟⲩ ⲟⲩⲱⲙ
ⲛϩⲑⲏϥ ⲉϥⲟⲩⲱϣ ⲉⲭⲁ ⲧⲟⲧϥ ⲉⲃⲟⲗϧⲉⲛ ϯⲙⲉⲧⲙⲟⲛⲁⲭⲟⲥ ⲉⲑⲃⲉ
ⲛⲓϩⲟϫϩⲉϫ ⲉⲧⲁⲩⲓ ⲉϩⲣⲏⲓ ⲉϫⲱϥ. ⲧⲟⲧⲉ ⲡⲓϧⲉⲗⲗⲟ ⲥⲁϫⲓ ⲛⲉⲙⲁϥ
ⲉϥϫⲱ ⲙⲙⲟⲥ ϫⲉ ⲙⲡⲉⲣⲉⲣ ⲕⲟⲩϫⲓ ⲛϩⲏⲧ ϧⲉⲛ ⲛⲓϩⲟϫϩⲉϫ