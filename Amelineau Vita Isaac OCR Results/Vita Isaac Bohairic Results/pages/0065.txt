ⲟⲩⲟϩ ⲉⲧⲁϥⲉⲣ ⲫⲁⲓ ⲛϫⲉ ⲡⲓⲁⲥⲉⲃⲏⲥ ⲛⲉⲡⲓⲥⲕⲟⲡⲟⲥ ⲉⲧⲉⲙⲙⲁⲩ ⲙ‐
ⲡⲉϥϫⲉⲙϫⲟⲙ ⲛⲧⲁⲗϭⲟϥ ⲁⲗⲗⲁ ⲛⲁⲣⲉ ⲡⲓⲡ︦ⲛ︦ⲁ︦ ⲉⲧϩⲱⲟⲩ ϯ ϧⲓⲥⲓ
ⲙⲡⲓⲁⲗⲟⲩ ⲉϥⲭⲱ ⲙⲙⲟϥ ⲁⲛ ⲉⲉⲙⲧⲟⲛ. ⲟⲩⲟϩ ⲛⲁϥⲟⲓ ⲛⲉⲙⲕⲁϩ
ⲛϩⲏⲧ ⲛϫⲉ ⲡⲓⲣⲱⲙⲓ ⲉⲙⲁϣⲱ ⲟⲩⲟϩ ⲉⲧⲁϥⲛⲁⲩ ⲉⲣⲟϥ ⲛϫⲉ ⲡⲟⲩ‐
ⲣⲟ ⲉⲣⲉ ⲡⲉϥϩⲟ ⲟⲕⲉⲙ ⲡⲉϫⲁϥ ⲛⲁϥ ϫⲉ ⲟⲩ ⲡⲉ ⲉⲧϣⲟⲡ ⲙⲙⲟⲕ.
ⲧⲟⲧⲉ ⲁ ⲡⲓⲣⲱⲙⲓ ⲧⲁⲙⲟϥ ⲉϯⲁⲓⲧⲓⲁ ⲛⲧⲉ ⲡⲓϩⲱⲃ. ⲉⲧⲁϥϣⲓⲛⲓ ⲇⲉ
ⲛϫⲉ ⲡⲟⲩⲣⲟ ϫⲉ ⲛⲓⲙ ⲡⲉ ⲡⲓⲉⲡⲓⲥⲕⲟⲡⲟⲥ ⲉⲧⲉⲙⲙⲁⲩ ⲁⲩⲧⲁⲙⲟϥ
ϫⲉ ⲫⲁ ⲛⲓⲟⲩⲃⲉⲣϣⲉⲛⲟⲩϥⲓ ⲡⲉ. ⲁϥⲉⲣ ⲙⲕⲁϩ ⲛϩⲏⲧ ⲛϫⲉ ⲡⲓⲣⲱⲙⲓ
ⲉⲧⲁⲩⲧⲁⲙⲟϥ ϫⲉ ⲟⲩϩⲁⲓⲣⲉⲧⲓⲕⲟⲥ ⲡⲉ. ⲧⲟⲧⲉ ⲁ ⲡⲟⲩⲣⲟ ⲟⲩⲱⲣⲡ
ϧⲉⲛ ϯⲟⲩⲛⲟⲩ ⲉⲓⲛⲓ ⲛⲁϥ ⲙⲡⲓⲡⲁⲧⲣⲓⲁⲣⲭⲏⲥ ⲉⲑⲟⲩⲁⲃ ⲓⲥⲁⲁⲕ
ⲉⲧⲁϥⲓ ϩⲁ ⲡⲟⲩⲣⲟ ⲁϥⲧⲁⲙⲟϥ ⲉⲑⲃⲉ ⲡⲓⲁⲗⲟⲩ ⲉⲧϣⲱⲛⲓ ⲛⲉⲙ
ⲡⲓⲣⲏϯ ⲉⲧⲉ ⲡⲉϥⲓⲱⲧ ⲟⲓ ⲛⲉⲙⲕⲁϩ ⲛϩⲏⲧ ⲉⲑⲃⲏⲧϥ. ⲁϥϭⲓ ⲇⲉ
ⲛⲁϥ ⲛⲟⲩⲕⲟⲩϫⲓ ⲛⲛⲉϩ ⲁϥϣⲗⲏⲗ ⲉϫⲱϥ ⲁϥⲑⲁϩⲥ ⲡⲓⲁⲗⲟⲩ
ⲉϥϫⲱ ⲙⲙⲟⲥ ϫⲉ ϧⲉⲛ ⲫⲣⲁⲛ ⲙⲡⲁⲟ︦ⲥ︦ ⲓ︦ⲏ︦ⲥ︦ ⲡⲭ︦ⲥ︦ ⲉⲕⲉⲉⲣ ϩⲙⲟⲧ
ⲙⲡⲉⲕⲃⲱⲕ ⲙⲡⲓⲧⲁⲗϭⲟ. ϧⲉⲛ ϯⲟⲩⲛⲟⲩ ⲁϥⲓ