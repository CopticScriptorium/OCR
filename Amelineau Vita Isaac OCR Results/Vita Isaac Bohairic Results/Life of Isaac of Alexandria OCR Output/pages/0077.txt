ϯⲛⲁϯ ⲛⲱⲧⲉⲛ ⲛⲟⲩⲡ︦︦ⲛ︦ⲁ︦ ⲛⲥⲟⲫⲓⲁ ⲑⲁⲓ ⲉⲧⲉⲛⲥⲉⲛⲁϣϫⲉⲙϫⲟⲙ
ⲁⲛ ⲛϯ ⲟⲩⲃⲏⲥ. ⲟⲩⲟϩ ⲡⲁⲗⲓⲛ ϫⲉ ⲉϣⲱⲡ
ⲛⲧⲟⲩⲉⲛ ⲑⲏⲛⲟⲩ ⲛⲛⲓⲟⲩⲣⲱⲟⲩ ⲛⲉⲙ ⲛⲓϩⲏⲅⲉⲙⲱⲛ ⲉⲑⲃⲏⲧ
ⲙⲡⲉⲣϥⲓ ⲣⲱⲟⲩϣ ϫⲉ ⲟⲩ ⲡⲉ ⲉⲧⲉⲧⲉⲛⲛⲁϫⲟϥ ⲡⲓⲡ︦︦ⲛ︦ⲁ︦ ⲅⲁⲣ
ⲉⲑⲟⲩⲁⲃ ⲛⲁⲧⲥⲁⲃⲉ ⲑⲏⲛⲟⲩ ϧⲉⲛ ϯⲟⲩⲛⲟⲩ ⲉⲧⲉⲙⲙⲁⲩ ⲛⲛⲏ
ⲉⲧⲉⲧⲉⲛⲛⲁϫⲟⲧⲟⲩ. ⲉⲓⲧⲁ ⲁ ⲡⲟⲩⲣⲟ ϣⲉⲛ ⲡⲓⲁⲣⲭⲓⲉⲡⲓⲥⲕⲟⲡⲟⲥ
ⲉϥϫⲱ ⲙⲙⲟⲥ ϫⲉ ϯ ⲧⲁⲣⲕⲟ ⲙⲙⲟⲕ ⲙⲫ︦ϯ︦ ⲛⲉⲙ ⲡⲓⲱⲟⲩ ⲉⲧⲕⲱϯ
ⲉⲣⲟⲕ ⲛⲧⲉⲕϣⲧⲉⲙⲭⲱⲡ ⲉⲣⲟⲓ ϧⲉⲛ ⲫⲏ ⲉϯⲛⲁϣⲉⲛⲕ ⲉⲣⲟϥ.
ⲁϥⲉⲣ ⲟⲩⲱ ⲛϫⲉ ⲫⲏ ⲉⲑⲟⲩⲁⲃ ϫⲉ ϯⲛⲁϩⲉⲡ ϩⲗⲓ ⲉⲣⲟⲕ ⲁⲛ ϧⲉⲛ
ⲫⲏ ⲉϯⲥⲱⲟⲩⲛ ⲙⲙⲟϥ. ⲡⲉϫⲉ ⲡⲟⲩⲣⲟ ⲛⲁϥ ϫⲉ ⲙⲡⲓⲛⲁⲩ ⲉⲧⲁⲕⲓ
ⲉϧⲟⲩⲛ ϧⲁⲣⲟⲓ ⲛⲓⲙ ⲛⲉ ⲛⲁⲓ ⲉⲑⲙⲟϣⲓ ⲛⲉⲙⲁⲕ. ⲁⲓⲛⲁⲩ ⲉⲣⲱⲙⲓ
ⲃ̄ ⲉⲩⲙⲟϣⲓ ⲛⲉⲙⲁⲕ ⲉⲣⲉ ⲟⲩⲟⲛ ⲟⲩⲛⲓϣϯ ⲛⲟⲩⲱⲓⲛⲓ ⲕⲱϯ ⲉⲣⲟⲕ
ⲛⲉⲙⲱⲟⲩ ⲙⲡⲓⲛⲁⲩ ⲉⲟⲩⲟⲛ ⲙⲡⲉϥⲣⲏϯ ⲉⲛⲉϩ ⲉⲃⲏⲗ ϫⲉ ⲁⲩⲉⲣ‐
ⲁⲑⲟⲩⲟⲱⲛϩ ⲙⲙⲟⲛ ⲛⲁⲓⲛⲁⲙⲟⲩ ⲥⲁⲧⲟⲧ ⲡⲉ ⲛⲧⲉⲛ ϯϩⲟϯ.
ⲧⲟⲧⲉ ⲡⲉϫⲉ ⲫⲏ ⲉⲑⲟⲩⲁⲃ ⲛⲁⲣⲭⲓⲉⲡⲓⲥⲕⲟⲡⲟⲥ ⲙⲡⲟⲩⲣⲟ ϫⲉ