ⲟⲩⲟϩ ϧⲉⲛ ⲡϫⲓ ⲛⲑⲣⲉ ⲡⲟⲥ ⲧⲁⲙⲉ ⲡⲓϧⲉⲗⲗⲟ ⲉⲑⲟⲩⲁⲃ ⲉⲛⲏ ⲉⲑ‐
ⲛⲁϣⲱⲡⲓ ⲙⲙⲟϥ ⲁϥϩⲟⲛϩⲉⲛ ⲛⲛⲓⲥⲛⲏⲟⲩ ⲕⲁⲧⲁ ⲫⲣⲏϯ
ⲉⲧⲥϧⲏⲟⲩⲧ ϫⲉ ⲙⲏ ⲡⲟ︦ⲥ︦ ⲛⲁⲉⲣ ⲟⲩϩⲱⲃ ⲉϣⲧⲉⲙⲧⲁⲙⲉ ⲛⲉϥⲉⲃⲓⲁⲓⲕ
ⲉⲣⲱⲟⲩ. ⲁⲓϣⲁⲛϫⲟⲟⲥ ⲉⲡⲁⲓⲁⲅⲓⲟⲥ ϩⲱϥ ⲱ ⲛⲁⲙⲉⲛⲣⲁϯ ϫⲉ
ⲁⲩⲫⲟⲣϫϥ ⲉⲃⲟⲗ ϩⲱϥ ⲓⲥϫⲉⲛ ⲛⲉϥϧⲉⲛ ⲑⲛⲉϫⲓ ϯⲛⲁϣⲱϥⲧ ⲁⲛ
ϯⲛⲁⲩ ⲅⲁⲣ ⲉⲡⲓⲥⲁϫⲓ ⲉϥⲧⲟⲙⲓ. ⲉⲧⲁϥϯ ⲇⲉ ⲙⲡⲉϥϩⲏⲧ ⲉⲛⲓ‐
ⲅⲣⲁϥⲏ ⲙⲡⲉ ϩⲗⲓ ⲛⲍⲏⲧⲏⲙⲁ ⲉⲣ ⲁⲧϫⲟⲙ ⲛⲧⲟⲧϥ ⲙⲁⲗⲓⲥⲧⲁ
ⲛⲓⲗⲟⲅⲟⲥ ⲛⲧⲉ ⲛⲓⲥⲁϧ ⲛⲧⲉ ϯⲉⲕⲕⲗⲏⲥⲓⲁ.
ⲛⲉ ⲟⲩⲟⲛ ⲟⲩϧⲉⲗⲗⲟ ⲇⲉ ⲟⲛ ϧⲉⲛ ⲡⲓⲧⲱⲟⲩ ⲡⲉ ⲉⲟⲩⲛⲓϣϯ ⲛⲁⲥ‐
ⲕⲏⲧⲏⲥ ⲡⲉ ⲫⲁⲓ ⲇⲉ ⲉⲩⲉⲣ ⲙⲉⲑⲣⲉ ϧⲁⲣⲟϥ ⲛϫⲉ ⲟⲩⲟⲛ ⲛⲓⲃⲉⲛ
ⲉⲑⲃⲉ ⲛⲉϥⲁⲣⲉⲧⲏ. ⲁⲥϣⲱⲡⲓ ⲉⲧⲁϥⲛⲁⲩ ⲉⲫⲏ ⲉⲑⲟⲩⲁⲃ ⲓⲥⲁⲁⲕ
ⲡⲉϫⲁϥ ⲛⲛⲓⲥⲛⲏⲟⲩ ⲉⲑⲙⲟϣⲓ ⲛⲉⲙⲁϥ ϫⲉ ⲓⲥ ⲟⲩⲓⲥⲣⲁⲏⲗⲓⲧⲏⲥ
ⲙⲙⲟⲛ ⲇⲟⲗⲟⲥ ⲛϧⲏⲧϥ ⲫⲁⲓ ⲛⲁϣⲱⲡⲓ ⲛⲟⲩⲁⲣⲭⲓⲉⲡⲓⲥⲕⲟⲡⲟⲥ
ⲛϯⲡⲟⲗⲓⲥ ⲣⲁⲕⲟϯ ⲟⲩⲟϩ ⲙⲡⲁⲧⲣⲓⲁⲣⲭⲏⲥ ⲫⲁⲓ ⲛⲁϣⲱⲡⲓ ⲉϥⲟⲓ
ⲛⲛⲓϣϯ ⲙⲡⲉⲙⲑⲟ ⲙⲡⲟ︦ⲥ︦ ⲟⲩⲟϩ ⲛⲉϥⲥⲁϫⲓ ⲛⲁⲫⲟϩ ϣⲁ ⲁⲩⲣⲏϫⲥ