ⲁ ⲡⲟⲩⲣⲟ ⲥⲉⲙⲛⲏⲧⲥ ϧⲉⲛ ⲡⲉϥϩⲏⲧ ϫⲉ ⲙⲡⲓⲛⲁⲩ ⲉⲧⲉϥⲛⲁⲫⲟϩ
ϣⲁⲣⲟϥ ⲛⲧⲉϥⲱⲗⲓ ⲛⲧⲉϥⲁⲫⲉ ϧⲉⲛ ⲧⲥⲏϥⲓ. ⲟⲩⲟϩ ⲉⲧⲁⲩⲫⲟϩ
ⲛϫⲉ ⲛⲓⲥϧⲁⲓ ⲛⲧⲉ ⲡⲟⲩⲣⲟ ⲁⲩϫⲓⲙⲓ ⲙⲫⲏ ⲉⲑⲟⲩⲁⲃ ⲛⲁⲣⲭⲓⲉⲡⲓ‐
ⲥⲕⲟⲡⲟⲥ ⲉϥⲑⲟⲩⲏⲧ ϧⲉⲛ ϯⲉⲕⲕⲗⲏⲥⲓⲁ ⲛⲉ ϯϩⲉⲃⲇⲟⲙⲁⲥ ⲛⲧⲉ
ⲡⲓⲡⲁⲥⲭⲁ ⲛⲟⲩϫⲁⲓ ⲛⲧⲉ ⲡⲭ︦ⲥ︦ ⲡⲉ. ⲱ ϫⲉ ⲟⲩⲏⲣ ⲡⲉ ⲡⲓϩⲏⲃⲓ
ⲛⲉⲙ ⲡⲓⲙⲕⲁϩ ⲛϩⲏⲧ ⲉⲧⲁϥϣⲱⲡⲓ ⲙⲡⲓⲉϩⲟⲟⲩ ⲉⲧⲉⲙⲙⲁⲩ ϧⲉⲛ
ⲛⲁ ⲡⲉⲛⲛⲁϩϯ ⲙⲙⲁⲩⲁⲧⲟⲩ ⲁⲛ ⲁⲗⲗⲁ ⲛⲉⲙ ⲟⲩⲟⲛ ⲛⲓⲃⲉⲛ ⲉⲧⲁⲩ‐
ⲉⲙⲓ ⲉⲧⲉϥⲛⲓϣϯ ⲙⲡⲁⲣⲟⲩⲥⲓⲁ ϧⲁⲧⲉⲛ ⲫ︦ϯ︦ ⲉⲩⲉⲣ ϩⲏⲃⲓ ⲧⲏⲣⲟⲩ
ⲉϫⲉⲛ ⲡⲟⲩⲙⲁⲛⲉⲥⲱⲟⲩ ⲉⲩⲉⲙⲓ ⲁⲛ ϫⲉ ⲟⲩ ⲧⲉ ⲧⲉϥⲁⲓⲧⲓⲁ ϧⲁⲧⲉⲛ
ⲡⲟⲩⲣⲟ. ⲟⲩⲟϩ ⲉⲧⲁⲩⲧⲁⲗⲟϥ ϧⲉⲛ ⲟⲩⲓⲱⲥ ⲁⲩⲟⲗϥ ⲉⲃⲁⲃⲩⲗⲱⲛ
ϩⲱⲥ ϫⲉ ⲉⲩⲛⲁⲟⲑⲃⲉϥ. ⲁⲥϣⲱⲡⲓ ⲉⲣⲉ
ⲡⲓⲁⲣⲭⲓⲉⲡⲓⲥⲕⲟⲡⲟⲥ ⲉⲑⲟⲩⲁⲃ ⲧⲁⲗⲏⲟⲩⲧ ⲉⲡⲓⲓⲱ ⲉϥⲙⲟϣⲓ ϧⲉⲛ
ⲛⲓⲡⲗⲁⲧⲉⲓⲁ ⲛⲧⲉ ⲃⲁⲃⲩⲗⲱⲛ ⲉⲣⲉ ⲡⲓⲙⲏϣ ⲧⲏⲣϥ ϣⲓⲛⲉ ⲛⲁϥ
ⲕⲁⲧⲁ ϯⲥⲩⲛⲏⲑⲉⲓⲁ ϣⲁⲧⲟⲩⲉⲙⲓ ϫⲉ ⲟⲩ ⲡⲉ ⲉⲑⲛⲁϣⲱⲡⲓ ⲙⲡⲟⲩ‐
ⲙⲁⲛⲉⲥⲱⲟⲩ. ⲟⲩⲟϩ ⲉⲧⲓ ⲉϥⲙⲟϣⲓ ⲉϥϩⲏⲗ ϣⲁ ⲡⲟⲩⲣⲟ ⲁϥⲛⲁⲩ