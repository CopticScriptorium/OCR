ⲛ̄ⲥⲉⲉⲓⲣⲉ ⲛ̄ ϩⲉⲛϩⲃⲏⲩⲉ ⲉ ⲛⲁⲛⲱⲟⲩ • ⲙⲛ︦ⲛ︦ⲥⲱⲥ ⲁ ⲡⲣⲁⲛ
ⲉⲧ ϩⲓ ϩⲟⲩⲛ ϩⲱⲃⲥ̄ ϩⲙ̄ ⲡⲕⲁϩ • ⲁⲩⲱ ⲁ ⲡⲣⲁⲛ ⲉⲧ
ⲛⲁⲛⲟⲩϥ ⲟⲩⲱϩ ⲛ̄ⲥⲱⲟⲩ ϩⲱⲥ ⲧⲉ ⲛ̄ⲧⲉ ⲟⲩⲟⲛ ⲛⲓⲙ ⲉⲡⲉⲓ‐
ⲑⲩⲙⲉⲓ ⲉ ⲣⲟⲟⲩ • ⲁⲩⲱ ⲉ ⲥⲱⲧⲙ̄ ⲉ ⲛⲉⲩⲡⲣⲁⲝⲓⲥ • ⲉⲧ
ⲛⲁⲛⲱⲟⲩ ⲛ̄ⲧⲁⲩϣⲱⲡⲉ ⲛⲁⲩ ⲉ ⲡϩⲁⲉ • ⲃⲱⲕ ⲛⲁⲕ ⲛ̄
ⲥⲁ ⲃⲟⲗ ⲛ̄ ⲧⲉⲓ ⲡⲟⲗⲓⲥ ⲛ̄ ⲟⲩⲕⲟⲩⲓ ⲉ ϩⲟⲩⲛ ⲉⲩ ⲙⲟⲛⲁ‐
ⲥⲧⲏⲣⲓⲟⲛ • ⲁⲩⲱ ⲕⲛⲁⲛⲁⲩ ⲉⲩⲙⲏⲏϣⲉ ⲛ̄ⲣⲱⲙⲉ ⲉⲁⲩⲣ̄
ⲡⲉⲩⲃⲓⲟⲥ ⲛ̄ ϣⲟⲣⲡ̄ ϩⲛ̄ ⲛⲉⲑⲉⲁⲧⲣⲟⲛ • ⲙⲛ̄ ⲛ̄ϩⲩⲡⲡⲓⲕⲟⲥ
ϩⲛ̄ ϩⲉⲛⲡⲟⲣⲛⲓⲁ • ⲙⲛ︤ⲛ︥ⲥⲱⲥ ⲁⲩⲕⲁ ⲡⲉⲩⲃⲓⲟⲥ ⲛ̄ⲥⲱⲟⲩ ⲛ̄
ϣⲟⲣⲡ̄ ⲉⲁⲩϣⲱⲡⲉ ⲛ̄ ϩⲓⲥ ⲁⲅⲅⲉⲗⲟⲥ • ⲉ ⲡϩⲁⲉ ⲁⲩⲱ ⲁⲩⲣ̄
ⲑⲁⲩⲙⲁⲥⲧⲟⲛ ϩⲛ̄ ⲛⲉⲩϩⲃⲏⲩⲉ ⲧⲏⲣⲟⲩ ⁖-ⲙⲁⲣⲟⲩ ⲧⲁϩⲟⲛ
ⲉⲣⲁⲧⲛ̄ ϩⲱⲱⲛ ⲛ̄ ⲛⲁϩⲣⲁϥ ⲱ̄ ⲛⲁⲙⲉⲣⲁⲧⲉ ϫⲉ ⲕⲁⲥ
ⲉⲛⲉϣⲱⲡⲉ ⲛ̄ⲧⲛ̄|ⲧⲱⲛ ⲉ ⲛⲉⲧ ⲥⲟⲧⲡ̄ • ⲁⲩⲱ ⲉⲧ ϩⲏⲛ ⲉ
ϩⲟⲩⲛ ⲉ ⲡⲟⲩϫⲁⲓ ⁘ ⲉⲛⲉⲓⲟⲩⲱϣ ⲙⲉⲛ ⲁⲛ ⲉ ϫⲱ ⲛ̄ ⲛⲉⲓ
ϣⲁϫⲉ ⲛ̄ ⲙ̄ⲕⲁϩ ⲛ̄ϩⲏⲧ ϩⲛ̄ ⲧⲙⲏⲏⲧⲉ ⲙ̄ ⲡⲉⲓ ⲛⲟϭ ⲛ̄
ϣⲁ ⲉⲧ ⲡⲟⲣϣ̄ ⲛⲁⲛ ⲉ ⲃⲟⲗ ⲙ̄ⲡⲟⲟⲩ ϩⲛ̄ ⲧⲟⲓⲕⲟⲩⲙⲉⲛⲏ
ⲧⲏⲣ︦ⲥ︦ • ⲁⲗⲗⲁ ⲛ̄ⲧⲟϥ ⲟⲛ ϩⲱⲱϥ ⲡⲗⲟⲅⲟⲥ ⲙ̄ ⲡⲉⲓⲱⲧ
ⲛ̄ⲧⲁϥⲕⲁⲧⲁⲝⲓⲟⲩ ⲁϥⲉⲓ ϣⲁ ⲣⲟⲛ ⲉ ⲧⲃⲉ ⲡⲟⲩϫⲁⲓ̈ ⲛ ⲛⲉⲛ‐
ⲯⲩⲭⲏ • ϫⲉ ⲕⲁⲥ ⲉϥⲉⲧⲁϩⲟⲛ ⲉ ⲣⲁⲧⲛ̄ ⲛⲁϥ ⲉⲛⲟ̄ ⲛ̄ⲁⲧ‐
ⲧⲱⲗⲙ̄ • ⲡⲛⲟⲩⲧⲉ ⲙ̄ ⲙⲉ ⲓⲥ̄ ⲡⲉⲭⲥ̄ ⲡⲉⲛϫⲥ̄ • ⲡⲉⲛⲧ ⲁϥⲉⲓ
ⲉ ⲃⲟⲗ ϩⲛ̄ ⲧⲉⲓ ⲡⲁⲣⲑⲉⲛⲟⲥ ⲉⲧ ⲟⲩⲁⲁⲃ ⲙ̄ⲡⲟⲟⲩ ⲉϥⲉϯ
ⲑⲉ ⲛⲁⲛ ⲧⲏⲣⲛ̄ ⲉ ⲧⲣ ⲛ̄ϣⲱⲡⲉ ⲛ̄ ⲥⲟⲧⲡ̄ ⲛ̄ ⲛⲁϩⲣⲁϥ ϩⲛ̄
ⲧⲛ̄ϭⲓⲛⲁⲡⲁⲛⲧⲁ ⲉ ⲣⲟϥ • ϫⲉ ⲁⲛⲟⲛ ⲙⲉⲛ ⲧⲏⲣⲛ̄ ⲧⲛ︦ⲣ︦
ⲭⲣⲓⲁ ⲙ̄ ⲡⲉϥⲛⲁ • Ⲉⲓⲧⲉ ⲛⲉⲧ ϣⲁϫⲉ • ⲉⲓⲧⲉ ⲛⲉⲧ ⲥⲱⲧⲙ̄ •
ⲉⲓⲧⲉ ⲕⲟⲩⲓ ⲉⲓⲧⲉ ⲛⲟϭ ⲉⲓⲧⲉ ϩⲟⲟⲩⲧ • ⲉⲓⲧⲉ ⲥϩⲓⲙⲉ • ⲉⲓⲧⲉ
ϩⲗ̄ⲗⲟ • ⲉⲓⲧⲉ ϣⲏⲣⲉ ⲕⲟⲩⲓ • ⲡⲉⲧ ⲛⲁϯ ⲙ̄ ⲡϥ̄ϩⲏⲧ ⲉ ⲧⲉⲥⲃⲱ
ϥⲛⲁⲥⲉⲓ ⲛ̄ⲁⲅⲁⲑⲟⲛ • ⲁⲙⲏⲓⲧⲛ̄ ⲛⲁ ϣⲏⲣⲉ • ⲡⲉϫⲁϥ
ⲛ̄ⲧⲉⲧⲛ̄ⲥⲱⲧⲙ̄ | ⲉ ⲣⲟⲓ ⲛ̄ⲧⲁϯ ⲥⲃⲱ ⲛⲏⲧⲛ̄ ⲉ ϩⲣⲁⲓ ϩⲛ̄
ⲑⲟⲧⲉ ⲙ̄ ⲡⲛⲟⲩⲧⲉ • ⲉⲣⲉ ⲑⲟⲧⲉ ⲅⲁⲣ ⲙ̄ ⲡϫ︦ⲥ︦ ⲣ︤̄ ϩⲱⲃ ⲉ
ⲡⲱⲛ︦ϩ︦ ⲁⲩⲱ ⲧⲙⲛ︦ⲧ︦ⲙⲁⲓⲛⲟⲩⲧⲉ • ⲟⲩⲱⲛ︦ϩ︦ ⲙ̄ ⲡⲣⲱⲙⲉ ⲧⲉ •
ⲁⲛϫⲉ ϩⲁϩ ⲙⲉⲛ ⲉ ⲧⲉⲧⲛ̄ⲁⲅⲁⲡⲏ ⲉ ⲧⲃⲉ ⲧϭⲓⲛⲉⲓ ϣⲁ ⲣⲟⲛ
ⲙ̄ ⲡⲛⲟⲩⲧⲉ ⲡⲗⲟⲅⲟⲥ ⲙⲛ̄ ⲧϥ̄ⲙⲁⲁⲩ ⲙ̄ ⲡⲁⲣⲑⲉⲛⲟⲥ •
ⲙⲁⲗⲗⲟⲛ ⲇⲉ ⲁ ⲡⲉϩⲟⲩⲟ ⲛ̄ ⲛⲉⲛⲁⲙⲉⲗⲓⲁ ⲛ̄ⲧⲛ̄ ⲉϫⲛ̄ ⲡⲉⲓ