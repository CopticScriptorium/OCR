ⲉ ⲧⲣⲉ ⲥⲙⲓⲥⲉ ⲡⲉϫⲁϥ • ⲡϩⲱⲃ ⲟⲩⲟⲛ︦ϩ︦ ⲉ ⲃⲟⲗ ϫⲉ ⲛⲥ̄‐
ⲛⲁⲕⲁⲁⲥ ⲉ ⲃⲟⲗ ⲁⲛ ⲙ̄ⲡⲉ ⲥⲛⲁⲩ ⲉ ⲡⲣⲁϣⲉ ⲙ̄ ⲡϣⲏⲣⲉ
ⲕⲟⲩⲓ ⲉⲧ ⲉⲥⲛⲁϫⲡⲟϥ • ⲛ̄ⲧⲁⲥⲃⲱⲕ ⲣⲱ ⲉ ⲧⲃⲉ ⲡⲉⲓ ϩⲱⲃ ⁖-
ⲟⲩⲣⲱⲙⲉ ⲅⲁⲣ ⲉⲩⲧⲱϩⲙ̄ ⲙ̄ⲙⲟϥ • ⲉⲩⲕⲁⲗⲉⲓ ⲙ̄ⲙⲟϥ ⲉⲩⲁ‐
ⲣⲓⲥⲧⲟⲛ • ⲏ̄ ⲟⲩϩⲟⲩ ⲙⲓⲥⲉ ⲏ̄ ⲕⲉ ϩⲟⲟⲩ ⲛ̄ ⲣⲁϣⲉ ϩⲁⲡⲗⲱⲥ
ⲛ̄ ⲁϣ ⲛ̄ ϩⲉ ⲉⲣⲉ ⲡⲣⲱⲙⲉ ⲛ̄ⲧⲁϥⲧⲁϩⲙⲉϥ ⲉ ⲡⲉϥⲁⲣⲓⲥⲧⲟⲛ
ⲛⲁⲕⲁⲁϥ ⲉ ⲃⲟⲗ ϣⲁⲛⲧ ⲉϥⲛⲁⲩ ⲉ ⲡϫⲱⲕ ⲉ ⲃⲟⲗ ⲙ̄
ⲡⲣⲁϣⲉ ⁖-ⲙⲛ̄ ⲧⲉⲩⲫⲣⲟⲥⲩⲛⲏ ⁖-Ⲉⲓⲉ ⲡⲟⲥⲟ ⲙⲁⲗⲗⲟⲛ
ⲧⲙⲁⲁⲩ ⲙ̄ ⲡⲉⲧ ⲟⲛϩ̄ • ⲁⲩⲱ ⲉⲧ ⲙⲟⲩϩ ⲛ̄ ⲧⲡⲉ ⲙⲛ̄ ⲡⲕⲁϩ •
ⲥⲉⲛⲁⲕⲁⲁⲥ ⲉ ⲃⲟⲗ ϣⲁⲛⲧ ⲉⲥⲙⲁⲧⲉ ⲙ̄ ⲡϩⲱⲃ ⲛ̄ⲧⲁⲥⲉⲓ
ⲉ ⲧⲃⲏⲏⲧϥ̄ • ⲁⲥϭⲱ ϩⲁϩⲧⲏⲥ ⲡⲁⲛⲧⲱⲥ ϣⲁⲛⲧ ⲉⲥⲛⲁⲩ
ⲉ ⲡϣⲏⲣⲉ ⲕⲟⲩⲓ • ⲁⲩⲱ ⲛⲉⲥ|ϣⲁϫⲉ ⲙⲛ̄ ⲍⲁⲭⲁⲣⲓⲁⲥ •
ⲙⲛ︦ⲛ︦ⲥⲁ ⲛⲁⲓ ⲇⲉ ⲡⲉϫⲁϥ ϫⲉ ⲁⲥⲕⲟⲧⲉ ⲉ ϩⲣⲁⲓ ⲉ ⲡⲉⲥⲏⲓ •
ⲛⲉⲥϩⲙⲟⲟⲥ ⲇⲉ ϩⲛ̄ ⲟⲩⲕⲁⲧⲁⲥⲧⲁⲥⲓⲥ • ⲛ̄ ⲧⲉⲓ ⲙⲓ̄ⲛⲉ ϣⲁⲛⲧ
ⲉⲥϫⲉⲕ ϣⲙⲟⲩⲛ ⲛ̄ⲉⲃⲟⲧ ⲉ ⲃⲟⲗ • ⲙⲛ︦ⲛ︦ⲥⲁ ⲛⲁⲓ̈ ⲟⲩ ⲡⲉⲛⲧ
ⲁϥϣⲱⲡⲉ • ⲁⲥϣⲱⲡⲉ • ⲡⲉϫⲁϥ ϩⲛ̄ ⲛⲉϩⲟⲟⲩ ⲉⲧ ⲙ̄ⲙⲁⲩ
ⲁⲩⲇⲟⲅⲙⲁ ⲉⲓ ⲉ ⲃⲟⲗ ϩⲓⲧⲙ̄ ⲡⲣ̄ⲣⲟ • ⲁⲩⲅⲟⲩⲥⲧⲟⲥ ⲉ ⲧⲣⲉ
ⲧⲟⲓⲕⲟⲩⲙⲉⲛⲏ ⲧⲏⲣ︦ⲥ̄ ⲥϩⲁⲓⲥ ⲛ̄ⲥⲁ ⲛⲉⲥⲧⲙⲉ • ⲧⲁⲓ ⲧⲉ
ⲧϣⲟⲣⲡ̄ ⲛ̄ ⲁⲡⲟⲕⲣⲁⲫⲏ ⲛ̄ⲧⲁⲥϣⲱⲡⲉ • ⲉⲣⲉ ⲕⲩⲣⲏⲛⲟⲥ
ⲟ̄ ⲛ̄ ϩⲏⲅⲉⲙⲱⲛ ⲉ ⲧⲥⲩⲣⲓⲁ • ⲁⲩⲱ ⲛⲉⲩⲃⲏⲕ ⲧⲏⲣⲟⲩ ⲡⲉ •
ⲡⲟⲩⲁ ⲡⲟⲩⲁ ⲉⲥϩⲁⲓϥ ⲛ̄ⲥⲁ ⲧⲉϥⲡⲟⲗⲓⲥ ⲁϥⲃⲱⲕ ⲉ ϩⲣⲁⲓ
ϩⲱⲱϥ ⲛ̄ϭⲓ ⲓⲱⲥⲏⲫ • ⲁϥϣⲁϫⲉ ⲇⲉ ⲙⲛ̄ ⲙⲁⲣⲓⲁ • ϫⲉ
ⲟⲩ ⲡⲉ ⲧⲛ̄ⲛⲁⲁϥ • ⲉⲓⲥ ϩⲏⲏⲧⲉ ⲥⲉⲁⲙⲁϩⲧⲉ ⲙ̄ⲙⲟⲛ ⲉ ⲧⲣ
ⲛ̄ⲃⲱⲕ ⲉ ϩⲣⲁⲓ ⲉ ⲃⲏⲑⲗⲉⲉⲙ ⲉ ⲧⲣⲉ ⲩⲥϩⲁⲓ ⲙ̄ ⲡⲉⲛⲣⲁⲛ
ϩⲱⲱⲛ ⁖-ⲉ ⲧⲁⲡⲟⲅⲣⲁⲫⲏ • ⲛ̄ⲧⲟⲥ ⲇⲉ ⲡⲉϫⲁⲥ ⲛⲁϥ ϫⲉ
ⲁⲩⲱ ⲛ̄ⲛⲁ|ⲃⲱⲕ ⲉ ϩⲣⲁⲓ ⲛ̄ ⲁϣ ⲛ̄ ϩⲉ • ⲉⲓⲥ ⲛⲉϩⲟⲟⲩ
ⲅⲁⲣ ⲁⲩϫⲱⲕ ⲉ ⲃⲟⲗ ⲉ ⲧⲣⲁ ⲙⲓⲥⲉ • ⲡⲉϫⲁϥ ⲛⲁⲥ ⲛ̄ϭⲓ
ⲡϩⲗ̄ⲗⲟ ⲉⲧ ⲛⲁⲛⲟⲩϥ • ϫⲉ ϯⲡⲓⲥⲧⲉⲩⲉ ϫⲉ ⲡⲛⲟⲩⲧⲉ ⲛⲁϫⲓ
ⲙⲟⲉⲓⲧ ⲛⲁⲛ • ⲁⲩⲧⲱⲟⲩⲛ ⲇⲉ ⲉ ⲃⲟⲗ ϩⲛ̄ ⲛⲁⲍⲁⲣⲉⲑ
ⲁⲩⲧⲁⲁⲩ ⲉ ⲧⲉϩⲓⲏ ⲉ ⲧⲣⲉ ⲩⲃⲱⲕ ⲉ ϩⲣⲁⲓ ⲉ ⲃⲏⲑⲗⲉⲉⲙ •
ⲁⲩⲕⲁⲧⲁⲛⲧⲁ ⲉ ⲡⲙⲁ ⲉⲧ ⲙ̄ⲙⲁⲩ ϩⲙ̄ ⲡⲉϩⲟⲟⲩ ⲛ̄ ⲧⲡⲁ‐
ⲣⲁⲥⲕⲉⲩⲏ • ⲉⲧⲉ ⲧⲁⲓ ⲧⲉ ⲧⲛⲟϭ ⲛ̄ ⲛⲏⲥϯⲁ ⲙ̄ⲡ ⲟⲩϣⲓⲛⲉ
ⲛ̄ⲥⲱⲟⲩ ⲙ̄ ⲡⲉϩⲟⲟⲩ ⲉⲧ ⲙ̄ⲙⲁⲩ • ⲟⲩⲇⲉ ⲟⲛ ⲙ̄ⲡ ⲟⲩϣⲓⲛⲉ
ⲛ̄ⲥⲁ ⲙⲁ • ⲙ̄ ⲡⲱⲧ ⲉ ⲣⲟϥ • ⲁⲩϩⲉ ⲇⲉ ⲉⲩⲙⲁ ⲛ̄ ϭⲟⲓⲗⲉ