ⲥⲱⲧⲉ ⁖-ⲁ ⲡⲉⲟⲩⲟⲉⲓϣ ϣⲱⲡⲉ • ⲉ ⲧⲣⲉ ⲕⲟⲩⲱⲛ ⲙ̄ ⲡⲣⲟ̄
ⲙ̄ ⲡⲡⲁⲣⲁⲇⲓⲥⲟⲥ • ⲛⲅ̄ ⲕⲧⲉ ⲁⲇⲁⲙ ⲉ ϩⲟⲩⲛ ⲉ ⲣⲟϥ ⲛ̄ ⲕⲉ
ⲥⲟⲡ • ⲉⲩϩⲁ • ⲧⲙⲁⲁⲩ ⲛ̄ ⲛⲉⲧ ⲟⲛϩ̄ ⲧⲏⲣⲟⲩ • ⲥϭⲱϣⲧ̄ ⲉ
ⲃⲟⲗ ϩⲏⲧⲕ̄ ⲉ ⲧⲣⲉ ⲕⲃⲱⲕ ⲉ ϩⲏⲧⲥ̄ ⲙ̄ ⲙⲁⲣⲓⲁ ⲛⲅ̄ ϫⲓ ⲛ̄
ⲟⲩⲥⲱⲙⲁ ⲛ̄ ⲣⲱⲙⲉ ϩⲛ̄ ⲧⲉⲥⲕⲁⲗⲁϩⲏ • ⲛⲅ̄ ⲭⲁⲣⲓⲍⲉ ⲛ̄
ⲟⲩⲉⲗⲉⲩⲑⲉⲣⲓⲁ ⲙ̄ ⲡⲅⲉⲛⲟⲥ ⲧⲏⲣϥ̄ ⲛ̄ ⲛⲉϩⲓⲟⲟ̄ⲙⲉ • ⲉⲕ‐
ϣⲁⲛⲃⲱⲕ ⲡⲁ ϣⲏⲣⲉ • ⲕⲛⲁϯ ⲙ̄ⲧⲟⲛ ⲛ̄ ⲛ̄ϩⲉⲑⲛⲟⲥ ⲧⲏⲣⲟⲩ •
ⲃⲱⲕ ⲡⲁ ϣⲏⲣⲉ ⲛⲅ̄ ϯ ϩⲧⲏⲕ ⲉ ⲡⲁⲙⲁ ⲛ̄ ⲉⲗⲟⲟⲗⲉ ϫⲉ ⲛ̄
ⲛϥ︦ⲣ︦ ⲭⲉⲣⲥⲟⲥ ⁖-Ⲙⲛ︦ⲛ︦ⲥⲁ ⲛⲁⲓ ⲇⲉ ⲁ ⲡⲙⲟⲛⲟⲅⲉⲛⲏⲥ
ⲥⲱⲧⲙ̄ ⲛ̄ⲥⲁ ⲡⲟⲩⲉϩⲥⲁϩⲛⲉ ⲙ̄ ⲡⲉϥⲉⲓⲱⲧ • ⲁⲩⲱ ϩⲙ̄ ⲡⲉϥ‐
ⲟⲩⲱϣ ⲙ̄ⲙⲓⲛ ⲙ̄ⲙⲟϥ • ⲁϥⲥⲃ̄ⲧⲱⲧϥ̄ ⲉ ⲉⲓ ⲉ ⲡⲉⲥⲏⲧ ⲉϫⲙ̄
ⲡⲕⲁϩ • ⲉ ϫⲱⲕ ⲉ ⲃⲟⲗ ⲛ̄ ϩⲱⲃ ⲛ̄ⲧⲁⲩϫⲟⲟⲩ ⲉ ⲧⲃⲏⲏⲧϥ̄ •
ϩⲙ̄ ⲡⲛⲟⲙⲟⲥ ⲙⲛ̄ ⲛⲉⲡⲣⲟⲫⲏⲧⲏⲥ • ⲡⲉϫⲁϥ ⲅⲁⲣ ⲛ̄ϭⲓ
ⲡⲉⲥⲕⲉⲩⲟⲥ ⲛ̄ ⲥⲱⲧⲡ̄ ⲡⲁⲩⲗⲟⲥ ϫⲉ ⲛ̄ ⲧⲉⲣⲉ ⲡϫⲱⲕ ⲙ̄
ⲡⲉⲟⲩⲟ|ⲉⲓϣ ⲉⲓ • ⲁ ⲡⲛⲟⲩⲧⲉ ⲧⲛ̄ⲛⲟⲟⲩ ⲙ̄ ⲡϥ̄ϣⲏⲣⲉ •
ⲁϥϣⲱⲡⲉ ⲉ ⲃⲟⲗ ϩⲛ̄ ⲟⲩⲥϩⲓⲙⲉ • ⲁϥϣⲱⲡⲉ ϩⲁ ⲡⲛⲟⲙⲟⲥ •
ϫⲉ ⲉϥⲉϣⲱⲡ ⲛ̄ ⲛⲉⲧ ϩⲁ ⲡⲛⲟⲙⲟⲥ ⁖-ⲛⲓⲙ ⲡⲉⲧ ⲛⲁ‐
ⲥⲱⲧⲙ̄ ⲉ ⲛⲉⲓ ⲛⲟϭ ⲛ̄ ϣⲁϫⲉ ⲛ̄ ⲑⲁⲩⲙⲁⲥⲓⲁ ⲛϥ̄ ⲧⲙ̄ ⲣ̄
ϣⲡⲏⲣⲉ ⲉ ⲡⲉϩⲟⲩⲟ • ⲁⲛⲟⲕ ⲅⲁⲣ ⲉⲓϣⲁⲛⲙⲉⲉⲩⲉ ⲉ ⲃⲟⲗ •
ⲉ ⲡⲉⲛⲧ ⲁϥϣⲱⲡⲉ ⲛ̄ ⲧⲉⲓ ⲡⲁⲣⲑⲉⲛⲟⲥ • ϣⲁⲓⲣ̄ϩⲃⲁ ⲛ̄ⲧⲁ‐
ϣⲧⲟⲣⲧⲣ̄ ⲛ̄ⲧⲁⲕⲁ ⲧⲟⲟⲧ ⲉ ⲃⲟⲗ • ⲉⲙ ⲉⲓϭⲛ̄ ⲉⲓⲛⲁⲣ̄ ⲟⲩ •
ⲕⲁⲓ̄ ⲅⲁⲣ ⲁⲩⲙⲏⲏϣⲉ ⲟⲩⲱϣ ⲉ ϩⲟⲧϩⲧ̄ ⲛ̄ⲥⲁ ⲛⲉⲓ ⲁⲛϯ‐
ⲗⲟⲅⲓⲁ ⲛ̄ ϯ ⲙⲉⲓⲛⲉ • ⲁⲩϩⲉ ⲉ ϩⲣⲁⲓ ⲉⲩⲙⲛⲧ̄ⲣⲉϥⲉⲓⲁ
ⲧⲟⲟⲧⲟⲩ ⲛ̄ⲥⲱⲟⲩ ⲙ̄ⲡ ⲟⲩⲉⲓⲙⲉ • Ⲟⲩϩⲱⲃ ⲅⲁⲣ ⲡⲉ ⲉϥϫⲟⲥⲉ
ⲉ ⲧⲉⲫⲩⲥⲓⲥ ⲛ̄ ⲧⲙⲛⲧ̄ⲣⲱⲙⲉ ϩⲙ̄ ⲡ ⲧⲣⲉ ϥϣⲓⲛⲉ ϫⲉ ⲛ̄ ⲁϣ
ⲛ̄ ϩⲉ ⲁ ⲡⲗⲟⲅⲟⲥ ⲣ̄ ⲥⲁⲣⲝ̄ • ⲏ̄ ϫⲉ ⲛ̄ⲧⲁϥϣⲱⲡⲉ ⲛ̄ ⲣⲱⲙⲉ
ⲛ̄ ⲁϣ ⲛ̄ ϩⲉ • ⲡⲱⲛ ⲙ̄ⲙⲁⲧⲉ ⲡⲉ ⲡⲓ̄ⲥⲧⲉⲩⲉ ⲉⲩⲛⲟⲩⲧⲉ ⲛ̄
ⲧⲉⲗⲓ̄ⲟⲥ ⲛϥ̄ϭⲟϫⲃ̄ ⲁⲛ ⲉ ⲡⲉϥⲉⲓⲱⲧ • ⲟⲩⲙⲟⲛⲟⲅⲉⲛⲏⲥ ⲡⲉ ⲉ
ⲃⲟⲗ | ϩⲙ̄ ⲡⲛⲟⲩⲧⲉ ⲡ[ⲉ]ⲓⲱⲧ ⁖-ⲟⲩϣⲣ︦ⲡ︦ ⲙ̄ ⲙⲓⲥⲉ ⲟⲛ ⲡⲉ •
ⲉ ⲃⲟⲗ ϩⲛ̄ ⲧⲕⲁⲗⲁϩⲏ ⲙ̄ ⲙⲁⲣⲓⲁ ⲧⲉϥⲙⲁⲁⲩ ⲙ̄ ⲡⲁⲣⲑⲉ‐
ⲛⲟⲥ • ⲟⲩⲛⲟⲩⲧⲉ ⲅⲁⲣ ⲡⲉ ⲁϥⲣ̄ ⲣⲱⲙⲉ • ⲁⲩⲱ ⲉϥϫⲏⲕ ⲉ
ⲃⲟⲗ ⲛ̄ϩⲱⲃ ⲛⲓⲙ • ⲛ̄ ⲧⲙⲛ̄ⲧⲣⲱⲙⲉ ϣⲁⲛⲧ ⲛ̄ ⲡⲛⲟⲃⲉ •
ⲟⲩϩⲟⲙⲟⲟⲩⲥⲓⲟⲥ ⲡⲉ ⲙⲛ̄ ⲡⲉϥⲉⲓⲱⲧ • Ⲁⲩⲱ ⲛϥ̄ⲡⲟⲣϫ̄ ⲁⲛ
ⲉ ⲡⲉϥⲉⲓⲱⲧ • ⲕⲁⲧⲁ ⲧⲟⲩⲥⲓⲁ ⲛ̄ ⲧⲙⲛⲧ̄ⲛⲟⲩⲧⲉ • ⲟⲩⲣⲱⲙⲉ