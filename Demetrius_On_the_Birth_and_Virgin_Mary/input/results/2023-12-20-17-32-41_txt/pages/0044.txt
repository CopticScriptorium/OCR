ϯⲟ ⲛ̄ ⲁⲥⲑⲉⲛⲏⲥ ϩⲙ̄ ⲡⲁ ⲥⲱⲙⲁ • ⲁⲩⲱ ⲁⲓⲣ̄ ⲁⲧ ϭⲟⲙ
ϩⲛ̄ ⲧⲙⲛ︤ⲧ︥ϩⲗ̄ⲗⲟ • ⲟⲩ ⲅⲁⲣ ⲡⲉ ϯⲛⲁⲁϥ • ⲁⲛⲟⲕ ⲅⲁⲣ
ϯⲛⲁϫⲟⲟⲥ ⲛⲁϥ ϫⲉ ⲕϭⲙ̄ ⲗⲟⲓϭⲉ ⲙ̄ ⲡⲉⲕⲧⲱⲙ ⲛ̄ϩⲏⲧ
ⲉⲕϫⲱ ⲛ̄ ⲛⲁⲓ • ⲛ̄ⲧⲟϥ ⲅⲁⲣ ⲡⲗⲟⲅⲟⲥ • ⲉϥⲙⲉⲉⲩⲉ ⲁ ⲛⲉ
ⲗⲁⲁⲩ ⲛ̄ ⲛⲁⲓ • ⲟⲩϩⲱⲃ ⲅⲁⲣ ⲛ̄ ⲟⲩⲱⲧ ⲡⲉⲧ ϥ̄ϣⲓⲛⲉ ⲛ̄ⲥⲱϥ
ⲛ̄ ⲧⲟⲟⲧⲛ̄ • ⲉⲧⲉ ⲡⲁⲓ ⲡⲉ ⲉ ⲧⲣ ⲛ̄ⲕⲱ ⲛ̄ⲥⲱⲛ ⲛ̄ ⲛⲉϩⲃⲏⲩⲉ
ⲉⲑⲟⲟⲩ ⲛ̄ⲧⲁⲛⲁⲁⲩ ⲛ̄ ϣⲟⲣⲡ̄ • ⲁⲩⲱ ⲛ̄ⲧⲛ̄ⲧⲙ̄ ⲕⲧⲟⲛ ⲉ
ⲣⲟⲟⲩ ⲛ̄ ⲕⲉ ⲥⲟⲡ • ⲡⲗⲟⲅⲟⲥ ⲅⲁⲣ ⲙ̄ ⲡⲛⲟⲩⲧⲉ ⲧⲱϩⲙ̄
ⲙ̄ⲙⲟⲛ ⲛ̄ ⲕⲁⲓⲣⲟⲥ ⲛⲓⲙ ⲉϥϫⲱ ⲙ̄ⲙⲟⲥ ϫⲉ ⲕⲧⲉ ⲧⲏⲩⲧⲛ̄
ϣⲁ ⲣⲟⲓ ⲛ̄ϣⲏⲣⲉ ⲛ̄ⲧⲁⲩⲟⲩⲉ ⲉ ⲃⲟⲗ • ⲁⲩⲱ ⲁⲛⲟⲕ ϯⲛⲁϣⲡ̄
ⲧⲏⲩⲧⲛ̄ ⲉ ⲣⲟⲓ ⲛ̄ ⲧⲁⲕⲱ ⲛⲏⲧⲛ̄ ⲉ ⲃⲟⲗ ⲡⲉϫⲉ ⲡϫ︦ⲥ︦
ⲡⲡⲁⲛⲧⲱⲕⲣⲁⲧⲱⲣ • ⲛ̄ⲣⲱⲙⲉ ⲅⲁⲣ ⲁⲛ ⲛⲉⲧ ϫⲱ ⲛ̄ ⲛⲁⲓ
ⲁⲗⲗⲁ | ⲡⲛⲟⲩⲧⲉ ⲡⲡⲁⲛⲧⲱⲕⲣⲁⲧⲱⲣ ⲡⲉⲛⲧ ⲁϥϫⲟⲟⲩ ϩⲛ̄
ⲧⲧⲁⲡⲣⲟ ⲛ̄ ⲛⲉϥⲡⲣⲟⲫⲏⲧⲏⲥ ⲉⲧ ⲟⲩⲁⲁⲃ • Ⲉⲓⲥ ϩⲏⲏⲧⲉ
ⲅⲁⲣ ϥⲣ̄ ⲙⲛ︤ⲧ︥ⲣⲉ ϩⲁ ⲛⲉ ⲛⲧⲁϥϫⲟⲟⲩ ⲛ̄ϭⲓ ⲡⲉⲡⲣⲟⲫⲏⲧⲏⲥ
ⲏⲥⲁⲓⲁⲥ • ⲉϥϫⲱ ⲙ̄ⲙⲟⲥ ϫⲉ ⲧⲧⲁⲡⲣⲟ ⲅⲁⲣ ⲙ̄ ⲡϫ︦ⲥ︦
ⲥⲁⲃⲁⲱⲑ ⲧⲛ̄ⲧ ⲁⲥϫⲉ ⲛⲁⲓ • ϥϫⲱ ⲅⲁⲣ ⲙ̄ⲙⲟⲥ ⲟⲛ ϩⲛ̄
ⲕⲉ ⲙⲁ ⲛ̄ϭⲓ ⲡϫⲥ̄ ϩⲓ̈ⲧⲛ̄ ⲛϥ̄ⲡⲣⲟⲫⲏⲧⲏⲥ ⲉⲧ ⲟⲩⲁⲁⲃ ϫⲉ
ϯⲟⲛϩ̄ ⲁⲛⲟⲕ ⲡⲉϫⲉ ⲡϫⲥ̄ ϫⲉ ⲛ̄ ϯⲟⲩⲉϣ ⲡⲙⲟⲩ ⲁⲛ ⲙ̄
ⲡⲣⲉϥⲣ̄ⲛⲟⲃⲉ ⲛ̄ ⲑⲉ ⲉ|ⲧⲣ ϥ̄ⲕⲧⲟϥ ⲇⲉ ⲉ ⲃⲟⲗ ϩⲛ̄ ⲛϥ̄ⲛⲟⲃⲉ •
ϥⲛⲁⲱⲛϩ̄ ⲁⲩⲱ ⲛⲅ̄ ⲟⲩϫⲁⲓ ⲉ ϩⲟⲩⲛ ⲉ ⲧⲙⲛ︤ⲧ︥ⲉⲣⲟ ⲙ̄
ⲡⲛⲟⲩⲧⲉ ⁖-ⲕⲁⲓ ⲅⲁⲣ ⲙⲛ︦ⲛ︦ⲥⲁ ⲧⲣⲉ ⲡⲣⲱⲙⲉ ⲕⲁ ⲡⲛⲟⲩⲧⲉ
ⲛ̄ⲥⲱϥ ⲛϥ︤ⲣ︥ ϩⲁϩ ⲛ̄ⲛⲟⲃⲉ ϣⲁ ϩⲣⲁⲓ ⲉ ⲧⲕⲉ ⲙⲛ︦ⲧ︦ⲣⲉϥ‐
ϣⲙ̄ϣⲉ ⲉⲓⲇⲱⲗⲟⲛ • ⲙ̄ ⲡϫ︤ⲥ︥ ⲛⲁⲕⲁⲁϥ ⲁⲛ ⲛ̄ⲥⲱϥ ϣⲁ ⲃⲟⲗ
ⲉϥϭⲱϣⲧ̄ ⲉ ⲃⲟⲗ ϩⲏⲧⲥ̄ ⲛ̄ ⲧⲉϥⲙⲉⲧⲁⲛⲟⲓⲁ • ⲕⲁⲓ̈ ⲅⲁⲣ
ⲁⲩⲙⲏⲏϣⲉ ⲧⲁⲕⲟ ⲙⲁⲗⲓⲥⲧⲁ ϩⲙ̄ ⲡⲉⲓ ⲕⲁⲓⲣⲟⲥ ⲡⲁⲓ
ⲧⲉⲛⲟⲩ • ⲉ ⲁⲩϣⲱⲡⲉ ⲛ̄ ϣⲟⲩⲙⲉⲥⲧⲱⲟⲩ ϩⲓⲧⲛ̄ ⲛⲉⲩⲡⲣⲁⲝⲓⲥ
ⲉⲑⲟⲟⲩ ⲛ̄ⲧⲁⲩⲁⲁⲩ ϫⲓⲛ ⲛ̄ ϣⲟⲣⲡ̄ • ϩⲱⲥ ⲧⲉ ⲛ̄ⲧⲉ ⲟⲩⲟⲛ
ⲛⲓⲙ ⲛ̄ⲧⲁⲩⲥⲱⲧⲙ̄ | ⲉ ⲛⲉⲩϩⲃⲏⲩⲉ ⲉⲑⲟⲟⲩ ⲛ̄ⲧⲁⲩⲁⲁⲩ
ϫⲓⲛ ⲛ̄ ϣⲟⲣⲡ̄ • ϩⲱⲥ ⲧⲉ ⲛ̄ⲧⲉ ⲟⲩⲟⲛ ⲛⲓⲙ ϯ ⲧⲟⲟⲧⲟⲩ ⲉⲣⲛ̄
ⲛⲉⲩⲙⲁⲁϫⲉ • ⲁⲩⲱ ⲛ̄ ⲧⲉⲣⲉ ⲉϥⲣ̄ ϩⲛⲁⲁϥ ⲛ̄ϭⲓ ⲡⲛⲟⲩⲧⲉ
ⲡⲙⲁⲓ ⲣⲱⲙⲉ ⲉ ⲧⲣⲉ ϥⲣⲓⲕⲉ ⲙ̄ ⲡⲉⲩϩⲏⲧ ⲉ ϩⲟⲩⲛ ⲉ
ⲧⲙⲉⲧⲁⲛⲟⲓⲁ • ⲛ̄ⲥⲉⲕⲧⲟⲟⲩ ⲉ ⲃⲟⲗ ϩⲛ̄ ⲛⲉⲩⲁⲙⲉⲗⲓⲁ