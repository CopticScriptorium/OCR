ϩⲉⲛⲭⲣⲓⲥϯⲁⲛⲟⲥ • ⲉⲛⲁϩⲉ ⲣⲁⲧⲛ̄ ϩⲛ̄ ⲧⲉⲕⲕⲗⲏⲥⲓⲁ ⲛ̄‐
ϣⲗⲏⲗ ⲉⲛⲣ̄ ϣⲁ ⲙ̄ ⲡⲉⲭ︤ⲥ︥ ⁖-Ⲙⲁⲣⲟⲩⲉⲓ ⲧⲉⲛⲟⲩ ⲛ̄ϭⲓ
ⲛⲁⲓ ⲛ̄ ϯⲙⲉⲓⲛⲉ • ⲛ̄ⲥⲉⲥⲱⲧⲙ̄ ⲏⲥⲁⲓ̈ⲁⲥ ⲡⲉⲡⲣⲟⲫⲏⲧⲏⲥ
ⲉϥϫⲱ ⲙ̄ⲙⲟⲥ ϫⲉ ⲉⲧⲉⲧⲛ̄ϣⲁⲛⲡⲉⲣϣ̄ ⲛⲉⲧⲛ̄ϭⲓϫ ⲉ ⲃⲟⲗ
ⲉ ϩⲣⲁⲓ ⲉ ⲣⲟⲓ ϯⲛⲁⲕⲧⲉ ⲛⲁⲃⲁⲗ ⲉ ⲃⲟⲗ ⲙ̄ⲙⲱⲧⲛ̄ • ⲁⲩⲱ
ⲉⲧⲉⲧⲛ̄ϣⲁⲛⲧⲁϣⲟ ⲙ̄ ⲡⲉⲧⲛ̄ⲥⲟⲡⲥⲡ̄ ϯⲛⲁⲥⲱⲧⲙ̄ ⲉⲣⲱⲧⲛ̄
ⲁⲛ • ⲛⲉⲧⲛ̄ϭⲓϫ ⲅⲁⲣ ⲙⲉϩ ⲛ̄ ⲥⲛⲟϥ • ⲁⲩⲱ ⲛⲉⲧⲛ̄ⲥⲡⲟⲧⲟⲩ
ϩⲛ̄ ϩⲉⲛⲁⲛⲟⲙⲓⲁ ⲁⲩⲱ ⲛⲉⲧⲛ̄ⲗⲁⲥ ⲙⲉⲗⲏⲧⲁ ⲛ̄ ⲟⲩϫⲓⲛ‐
ϭⲟⲛⲥ̄ • ⲙⲏ ⲛ̄ ⲛⲁⲓ ⲁⲛ ⲛⲉ ⲛⲉϫⲡⲓⲟ ⲉⲧ ⲉⲣⲉ ⲛⲁⲓ
ⲛⲁⲥⲱⲧⲙ̄ ⲉ ⲣⲟⲟⲩ • ⲉϣϫⲉ ⲉⲕⲟⲩⲱϣ ⲇⲉ ⲉⲣϣⲁ ⲱ̄
ⲡⲙⲉⲣⲓⲧ ⲁⲩⲱ ⲛ̄ⲥⲉⲟ̄ⲡⲕ̄ ⲙⲛ̄ ⲛ̄ϩⲙ̄ϩⲁⲗ ⲙ̄ ⲡⲉⲭ︦ⲥ︦ • ⲕⲱ̄
ⲛ̄ ⲛⲉⲡⲣⲁⲝⲓⲥ ⲛ̄ ϣⲟⲣⲡ̄ ⲛ̄ ⲑⲉ ⲛ̄ ⲙ̄ⲙⲁⲅⲟⲥ • ⲥⲙⲟⲩ
ⲙⲛ̄ ⲛ̄ⲁⲅⲅⲉⲗⲟⲥ ⲛ̄ ⲑⲉ ⲛ̄ ⲛ̄ϣⲟⲟⲥ • ⲕⲱ ⲡⲉⲕⲣⲟ ⲉϥⲟⲩⲏⲛ •
ⲛ̄ ⲑⲉ ⲛ̄ ⲥⲁⲗⲱⲙⲏ ⁖-Ⲟⲩⲟϩⲕ̄ ⲛ̄ⲥⲱϥ ⲛ̄ ⲑⲉ ⲛ̄ ⲓⲱⲥⲏⲫ
ⲁⲩⲱ ⲕⲛⲁⲙⲉⲧⲉ ⲙ̄ ⲡⲕⲱ ⲉ ⲃⲟⲗ ⲛ̄ ⲛⲉⲕⲛⲟⲃⲉ ⲛ ⲑⲉ ⲛ̄
ⲛⲉ|ⲧ ⲙ̄ⲙⲁⲩ • ⲥⲱⲧⲙ̄ ⲉ ⲥⲟⲗⲟⲙⲱⲛ ϫⲉ ⲉϥϫⲱ ⲙ̄ⲙⲟⲥ
ϫⲉ ⲟⲩ • ⲥⲃ̄ⲧⲉ ⲛⲉⲕϩⲃⲏⲩⲉ ⲉ ⲧⲉⲕϩⲓⲏ • ⲁⲩⲱ ⲛⲅ̄ ⲥⲃ̄ⲧⲱⲧⲕ̄
ⲉ ⲧⲕ̄ⲥⲱϣⲉ ⲁⲩⲱ ⲛⲅ̄ ⲕⲱⲧ ⲙ̄ ⲡⲉⲕⲏⲓ • ⲧϭⲓⲛⲁⲡⲟⲧⲁⲥⲥⲉ
ⲅⲁⲣ ⲛ̄ ⲛⲉϩⲃⲏⲩⲉ ⲛ̄ ϣⲟⲣⲡ̄ • ⲧⲉ ⲧϭⲓⲛⲁⲙⲁϩⲧⲉ ⲛ̄ ⲧⲡⲁⲛ‐
ϩⲟⲡⲗⲓⲁ ⲙ̄ ⲡⲟⲩϫⲁⲓ • ⲛⲅ̄ ⲟⲩⲁϩⲕ̄ ⲛ̄ⲥⲁ ⲡⲉⲭ︤ⲥ︥ • ⲉⲧⲉ ⲡⲁⲓ ⲡⲉ
ⲟⲩⲕⲱⲧ ⲛ̄ ⲃⲣ︤ⲣⲉ • Ⲟⲩ ⲅⲁⲣ ⲡⲉⲧⲉ ⲧⲛ̄ⲧⲁⲁϥ ⲛ̄ ϣⲃ̄ⲃⲓ̈ⲱ ⲙ̄ ⲡⲉⲓ
ⲛⲟϭ ⲛ̄ ⲥⲕⲩⲗⲙⲟⲥ ⲛ̄ⲧⲁϥⲁⲁϥ ϣⲁ ⲣⲟⲛ ⲟⲛⲧⲱⲥ ⲉⲛϣⲁⲛⲕⲁ
ⲡⲕⲟⲥⲙⲟⲥ ⲛ̄ⲥⲱⲛ ⲛ̄ⲧⲛ̄ⲃⲱⲕ ⲉ ⲡϫⲁⲓⲉ ⲛ̄ⲧⲛ̄ⲛⲁϣϯ ⲛⲁϥ
ⲁⲛ ⲙ̄ ⲡⲧⲟⲩ[ⲉⲓ]ⲟ ⲙ̄ ⲡⲉⲓ ϩⲱⲃ ⲙ̄ⲙⲁⲧⲉ • ⲙⲁⲗⲓⲥⲧⲁ ⲛ̄ ⲕⲉ
ϩⲓⲥⲉ ⲧⲏⲣⲟⲩ ⲛ̄ⲧⲁϥϣⲟⲡⲟⲩ ϩⲁ ⲣⲟⲛ ⲉϩⲛⲁϥ • ⲉ ⲧⲃⲉ ⲡⲁⲓ
ⲉⲛ ϩⲟⲥⲟⲛ ⲉⲛⲥⲟⲟⲩⲛ̄ ϫⲉ ⲙⲛ̄ ϭⲟⲙ ⲙ̄ⲙⲟⲛ ⲉ ϯ ⲁⲡⲟ‐
ⲗⲟⲅⲓⲁ ⲛⲁϥ ⲟⲩⲇⲉ ⲗⲁⲁⲩ ⲛ̄ ⲧⲟⲩⲉⲓⲟ • ⲙⲁⲣⲛ̄ ϣⲡ̄ ϩⲙⲟⲧ
ⲛ̄ ⲧⲟⲟⲧϥ̄ ϩⲙ̄ ⲡ ⲧⲣ̄ ⲛ̄ϣⲡ̄ ϩⲓⲥⲉ ⲛⲙ̄ⲙⲁϥ ϫⲉ ⲕⲁⲥ ⲛ̄
ⲛⲁⲣ̄ ⲃⲟⲗ ⲛ̄ϭⲟⲣⲝ̄ ⲙ̄ ⲡⲇⲓⲁⲃⲟⲗⲟⲥ ⲙⲛ̄ ⲛⲉϥⲡⲁⲑⲟⲥ
ⲉⲑⲟⲟⲩ • Ⲁⲗⲗⲁ ⲡⲁⲛⲧⲱⲥ | ⲟⲩⲛ̄ ⲟⲩⲁ ⲛⲁϫⲟⲟⲥ ⲛⲁⲓ ϩⲛ̄
ⲛⲉⲧ ⲟ̄ ⲛ̄ⲁⲣⲅⲟⲥ ⲙⲛ̄ ⲙ̄ ⲙⲁⲓ ϩⲏⲇⲟⲛⲏ • ϫⲉ ⲉⲓⲛⲁⲟⲩϫⲁⲓ
ⲛ̄ ⲁϣ ⲛ̄ ϩⲉ • ⲁⲓⲧⲁⲕⲟ ⲅⲁⲣ ⲁⲩⲱ ⲙⲛ̄ ϭⲟⲙ ⲙ̄ⲙⲟⲓ̈
ⲉϣⲡ̄ ϩⲓⲥⲉ ⲙ̄ ⲡⲁ ⲥⲱⲙⲁ • ⲁⲛⲅ̄ ⲟⲩⲡⲟⲗⲩⲧⲏⲥ ⲅⲁⲣ • ⲁⲩⲱ