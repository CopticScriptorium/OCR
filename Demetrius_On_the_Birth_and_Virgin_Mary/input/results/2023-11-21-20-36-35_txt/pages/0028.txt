ⲉ ⲧⲃⲉ ⲧϭⲓϫ | ⲙ̄ ⲡϫⲥ̄ ⲥⲁⲃⲁⲱⲑ ⲛ̄ⲧⲁϥⲛ̄ⲧⲥ̄ ⲉ ϫⲱⲟⲩ •
ⲉⲡⲉⲓ ⲇⲏ ϩⲁⲑⲏ ⲙ̄ⲡⲁⲧⲉ ⲡⲉⲭ︦ⲥ︦ ⲉⲓ ⲉ ⲡⲕⲟⲥⲙⲟⲥ ⲛⲉⲣⲉ ⲛ̄
ⲣⲙ̄ ⲛ̄ ⲕⲏⲙⲉ ⲛⲁϣ︦ⲧ︦ ⲉⲣⲉ ⲡⲉⲩϭⲉⲣⲱⲃ ϩⲓϫⲙ̄ ⲡⲁϩⲁϩ
ⲛ̄ϩⲉⲑⲛⲟⲥ • ⲟⲩⲛ̄ ⲟⲩϩⲉⲑⲛⲟⲥ ⲅⲁⲣ ⲉϥⲛⲁϣ︦ⲧ︦ ⲛⲁϩⲗ̄ⲡⲓⲍⲉ
ⲉ ⲁϥⲑⲃ̄ⲃⲓⲟ • ⲛⲉ ϩⲉⲛⲣⲉϥϣⲙ̄ϣⲉ ⲉⲓⲇⲱⲗⲟⲛ ⲅⲁⲣ ⲛⲉ ⲛ̄
ⲣⲙ̄ ⲛ̄ ⲕⲏⲙⲉ ⲁⲩⲱ ⲛⲉⲩⲣ̄ ϩⲟⲧⲉ ⲁⲛ ϩⲏⲧϥ̄ ⲙ̄ ⲡⲛⲟⲩⲧⲉ •
ⲟⲩⲇⲉ ⲗⲁⲁⲩ ⲛ̄ ϩⲉⲑⲛⲟⲥ ⁖-Ⲛ̄ ⲧⲉⲣⲉ ⲡⲉⲭ︦ⲥ︦ ⲇⲉ ⲉⲓ ⲉ
ⲡⲕⲟⲥⲙⲟⲥ ⲁϥⲉⲓ ⲉ ϩⲣⲁⲓ ⲉ ⲕⲏⲙⲉ ⲁ ⲧⲉϥϩⲟⲧⲉ ⲙⲛ̄
ⲡⲉϥⲥⲧⲱⲧ ⲉⲓ ⲉ ϫⲱⲟⲩ ⲁϥⲧⲃ̄ⲃⲟⲟⲩ ⲛ̄ ⲟⲩⲗⲁⲟⲥ ⲉϥⲟⲩⲁⲁⲃ •
ⲟⲩϩⲉⲑⲛⲟⲥ ⲉϥⲧⲃ̄ⲃⲏⲩ ⲁⲩⲱ ⲁϥⲧⲣⲉ ⲡϭⲉⲣⲱⲃ ⲛ̄ ⲛ̄ϩⲉⲑⲛⲟⲥ
ⲧⲏⲣⲟⲩ ⲉⲓ ⲉ ϩⲣⲁⲓ ⲉ ϫⲱⲟⲩ • ⲉ ⲧⲃⲉ ⲡⲁⲓ ϥϫⲱ ⲙ̄ⲙⲟⲥ
ϫⲉ ⲁ ⲕⲏⲙⲉ ϩⲓⲥⲉ ⲙⲛ̄ ⲧⲙ̄ⲡⲟⲣⲓⲁ ⲛ̄ ⲛⲉϭⲟⲟϣⲉ • ⲁⲩⲱ
ⲛ̄ⲥⲁⲃⲉⲛ ⲛ̄ⲣⲱⲙⲉ ⲉⲧ ϫⲟⲥⲉ ⲛⲉⲩ ⲉ ⲣⲁⲧⲕ̄ ⲁⲩⲱ ⲥⲉ‐
ⲛⲁϣⲗⲏⲗ ⲉ ⲣⲟⲕ ⲛ̄ⲧⲟⲕ ⲅⲁⲣ ⲡⲉⲡⲛⲟⲩⲧⲉ ⲁⲩⲱ | ⲛⲉⲩ‐
ⲥⲟⲟⲩⲛ̄ ⲁⲛ ⲡⲉ ⲡⲛⲟⲩⲧⲉ ⲙ̄ ⲡⲓ︦ⲏ︦ⲗ︦ ⲡⲉⲛⲥ︦ⲏ︦ⲣ︦ • ⲁⲧⲉⲧⲛ̄ⲛⲁⲩ
ⲉ ⲛⲉⲡⲣⲟⲫⲏⲧⲓⲁ ⲉ ⲁϥⲟⲩⲱⲛϩ̄ ⲉ ⲃⲟⲗ • ⲉⲡⲉⲓ ⲇⲏ ⲛ̄
ⲧⲉⲣ ϥ̄ⲉⲓ ⲉ ϩⲣⲁⲓ ⲉϫⲙ̄ ⲡⲕⲁϩ ⲛ̄ϭⲓ ⲡⲗⲟⲅⲟⲥ ⲙ̄ ⲡⲉⲓⲱⲧ
ⲛ̄ⲧⲁϥⲉⲓ ϩⲛ̄ ⲟⲩⲑⲃ̄ⲃⲓⲟ • ⲙ̄ⲡⲉ ϥⲉⲓ ϩⲛ̄ ⲟⲩⲁⲝⲓⲱⲙⲁ ⲉϥϫⲟⲥⲉ
ⲟⲩⲇⲉ ⲙ̄ⲡ ϥⲫⲟⲣⲉⲓ ⲛ̄ ⲟⲩⲡⲟⲣⲫⲩⲣⲁ ⲛ︦ⲣ︦ⲣⲟ • ⲧⲉϥⲙⲛ︦ⲧ︦ⲉⲣⲟ
ⲅⲁⲣ ϣⲟⲟⲡ ϣⲁ ⲛⲓⲉⲛⲉϩ • ⲁⲩⲱ ⲧⲉϥⲙⲛⲧ̄ϫⲥ̄ ϣⲁ ⲟⲩϫⲱⲙ
ⲙⲛ̄ ⲟⲩϫⲱⲙ • ⲙ̄ⲡⲉ ϥⲉⲓ ⲉϥⲧⲁⲗⲏⲩ ⲉⲩⲕⲁⲣⲟⲩⲭⲓⲱⲛ
ⲁⲗⲗⲁ ⲉϥⲙⲟⲟϣⲉ ⲛ̄ ⲛⲉϥⲟⲩⲣⲏⲏⲧⲉ • ⲡϥ̄ⲕⲁⲣⲟⲩⲭⲓⲱⲛ
ⲅⲁⲣ ⲟⲩⲟⲙϥ̄ ⲛ̄ ⲧⲃ̄ⲛⲏ ⲡⲉ • ⲡⲁⲓ ⲛ̄ⲧⲁϥϯ ⲛⲁⲛ ⲛ̄ ⲧⲉϩⲓⲏ
ⲛ̄ ⲃⲱⲕ ⲉ ϩⲣⲁⲓ ⲉ ⲧⲡⲉ ⲉ ⲡⲙⲁ ⲛ ⲟⲩⲡⲟⲣⲫⲩⲣⲁ ϩⲉⲛⲧⲟⲉⲓⲥ
ⲛⲁⲓ ⲛ̄ⲧⲁⲩⲫⲟⲣⲉⲓ ⲙ̄ⲙⲟⲛ ϩⲛ̄ ⲑⲃ̄ⲥⲱ ⲛ̄ⲧⲙⲛ︦ⲧ︦ ⲁⲧ ⲧⲁⲕⲟ •
ⲉ ⲧⲃⲉ ⲡⲁⲓ ⲟⲩⲟⲛ ⲛⲓⲙ ⲉⲧ ⲟ ⲛ̄ ϩⲙ̄ϩⲁⲗ ⲛⲁϥ ⲙⲛ̄ ϭⲟⲙ
ⲙ̄ⲙⲟⲟⲩ ⲉ ⲙⲟⲟϣⲉ ϩⲛ̄ ⲟⲩⲙⲛⲧ̄ ϫⲁⲥⲓ ϩⲏⲧ • Ⲉⲓⲧⲁ ⲟⲛ
ⲡⲉϫⲁϥ ϫⲉ ⲟⲩⲛ ⲟⲩⲑⲩⲥⲓⲁⲥⲧⲏⲣⲓⲟⲛ ⲛⲁϣⲱ|ⲡⲉ ⲙ̄ ⲡϫⲥ︥
ϩⲛ̄ ⲕⲏⲙⲉ ϩⲁϩⲧⲛ̄ ⲛⲉⲭⲱⲣⲁ ⲛ̄ ⲛⲉϭⲟⲟϣⲉ • ⲁⲩⲱ ⲥⲉⲛⲁ‐
ⲧⲁⲗⲉ ⲇⲱⲣⲟⲛ ⲉ ϩⲣⲁⲓ ⲙ̄ ⲡϫⲥ̄ ϩⲓϫⲱϥ • ⲁ ⲡⲉϩⲗⲟϭ ⲛ̄
ⲛⲉⲕϣⲁϫⲉ ⲱ̄ ⲏ̄ⲥⲁⲓⲁⲥ ⲡⲉⲡⲣⲟⲫⲏⲧⲏⲥ ⲧⲣⲉⲛⲣ̄ ⲡⲱⲃϣ̄ ⲙ̄
ⲡ ⲕⲉⲥⲉⲡⲉ ⲛ̄ ⲛ̄ϣⲁϫⲉ ⲙ̄ ⲡⲉϩⲣⲏⲧⲟⲛ ⲛ̄ⲧⲁⲛⲁⲣⲭⲉⲓ ⲉ
ⲣⲟϥ ⲉ ⲧⲃⲉ ϩⲏⲣⲱⲇⲏⲥ ϫⲉ ⲁⲩⲥⲱⲃⲉ ⲙ̄ⲙⲟϥ ϩⲓⲧⲛ̄ ⲙ̄-
ⲙⲁⲅⲟⲥ • ⲟⲩⲇⲉ ⲙ̄ⲡⲉ ϥϭⲛ̄ ⲑⲉ ⲛ̄ ϣⲓⲛⲉ ⲛ̄ⲥⲁ ⲙ̄ⲙⲁⲅⲟⲥ