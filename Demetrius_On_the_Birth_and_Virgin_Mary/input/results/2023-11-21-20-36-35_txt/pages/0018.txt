ⲉϥ ϩⲛ̄ ⲡⲣ̄ⲡⲉ ⲙ̄ⲡⲉ ϥⲕⲧⲟϥ ⲉ ϣⲁϫⲉ ⲙⲛ̄ ⲉⲗⲩⲥⲁⲃⲉⲧ ⁖-
ⲱ̄ ⲉⲗⲩⲥⲁⲃⲉⲧ ⲟⲡⲥ̄ ϫⲉ ⲁⲣϥⲓ ⲣⲟⲟⲩϣ ⲉ ⲡⲉⲧ ⲉⲣⲁϫⲡⲟϥ •
ⲣ̄ ⲥⲟⲟⲩⲛ̄ ⲧⲱⲛ ⲛ̄ ⲛⲉ ⲛⲧⲁ ⲡⲁⲅⲅⲉⲗⲟⲥ ϫⲟⲟⲩ ⲙ̄ ⲙⲁⲣⲓⲁ
ⲣ̄ ϫⲱ ⲙ̄ⲙⲟⲥ • ϫⲉ ⲁⲩⲱ ⲛⲁⲓⲁⲧⲥ̄ ⲛ̄ⲧ ⲛ̄ⲧⲁⲥⲡⲓⲥⲧⲉⲩⲉ ϫⲉ
ⲟⲩⲛ̄ ⲟⲩϫⲱⲕ ⲉ ⲃⲟⲗ ⲛⲁϣⲱⲡⲉ ⲛ̄ ⲛⲉ ⲛⲧⲁⲩϫⲟⲟⲩ ⲛⲁⲥ
ϩⲓⲧⲙ̄ ⲡϫⲥ̄ ⁖-Ⲁⲣⲁ ⲉⲥϩⲁϩⲧⲏⲥ ⲙ̄ ⲡⲛⲁⲩ ⲛ̄ⲧⲁ ⲅⲁⲃⲣⲓⲏⲗ
ϣⲁϫⲉ ⲛⲙ̄ⲙⲁⲥ • ⲙ̄ⲙⲟⲛ ⲁⲗⲗⲁ ⲡⲉⲡⲛⲁ̄ ⲉⲧ ⲟⲩⲁⲁⲃ ⲡⲉ
ⲛ̄ⲧⲁϥⲉⲓ ⲉ ϩⲣⲁⲓ ⲉ ϩⲣⲁⲓ (sic) ⲉ ϫⲱⲥ • ⲁⲥⲡⲣⲟⲫⲏⲧⲉⲩⲉ ϩⲁ
ⲛⲉⲧ ϩⲏⲡ • ⲁⲩⲱ ⲡϣⲏⲣⲉ ϣⲏⲙ ⲥⲛⲁⲩ ⲁⲩⲥⲟⲩⲛ̄ ⲛⲉⲩⲉⲣⲏⲩ
ϫⲓⲛ ⲉⲩϩⲛ̄ ⲧⲕⲁⲗⲁϩⲏ ⲛ̄ ⲛⲉⲩⲙⲁⲁⲩ • ⲁⲩⲛⲁⲩ ⲉ ⲛⲉⲩⲉⲣⲏⲩ
ⲁⲩⲣⲁϣⲉ ⲁⲩⲱ ⲁⲩⲧⲉⲗⲏⲗ ⲁⲩⲟⲩⲱϣ ⲉ ⲉⲓ ⲉ ⲃⲟⲗ ⲙ̄ⲡⲁⲧⲉ
ⲡⲟⲩⲟⲉⲓϣ ϣⲱⲡⲉ • ⲉ ⲧⲃⲉ ⲡⲁⲓ ⲁ ⲡⲉⲡⲛⲁ̄ ⲉⲧ ⲟⲩⲁⲁⲃ ⲉⲓ ⲉ
ⲡⲉⲥⲏⲧ ⲉ ϫⲱⲥ ⲁⲥⲡⲣⲟⲫⲏⲧⲉⲩⲉ ⁘ Ⲙⲁⲣⲓⲁ ⲇⲉ ⲛ̄ ⲧⲉⲣⲉ
ⲥⲧⲁϫⲣⲟⲥ ⲉϫⲛ̄ ⲛ̄ϣⲁϫⲉ ⲙ̄ ⲡⲁⲅⲅⲉⲗⲟⲥ • ⲡⲉϫⲁⲥ ϫⲉ
Ⲁ ⲧⲁ ⲯⲩⲭⲏ ϫⲓⲥⲉ ϩⲙ̄ ⲡϫ︦ⲥ︦ • ⲁⲩⲱ ⲁ ⲡⲁ ⲡⲛⲁ̄ ⲧⲉⲗⲏⲗ
ⲉϫⲙ̄ ⲡⲛⲟⲩⲧⲉ ⲡⲁ ⲥⲏ︦ⲣ︦ • ϫⲉ ⲁϥϭⲱϣⲧ̄ | ⲉ ϩⲣⲁⲓ ⲉϫⲙ̄
ⲡⲉⲑⲃ̄ⲃⲓⲟ ⲛ̄ ⲧϥ̄ϩⲙ̄ϩⲁⲗ • ⲉⲓⲥ ϩⲏⲏⲧⲉ ⲅⲁⲣ ϫⲓⲛ ⲧⲉⲛⲟⲩ •
ⲥⲉⲛⲁⲧⲙⲁⲉⲓ̈ⲟⲓ ⲛ̄ϭⲓ ⲅⲉⲛⲉⲁ ⲛⲓⲙ • ϫⲉ ⲁϥⲉⲓⲣⲉ ⲛⲙ̄ⲙⲁⲓ̄
ⲛ̄ ϩⲉⲛⲙⲛⲧ̄ⲛⲟϭ ⲛ̄ϭⲓ ⲡⲉⲧⲉ ⲟⲩⲛ̄ϭⲟⲙ ⲙ̄ⲙⲟϥ • ⲁⲩⲱ
ⲡⲉϥⲣⲁⲛ ⲟⲩⲁⲁⲃ • ⲡⲉϥⲛⲁ ϫⲓⲛ ⲟⲩϫⲱⲙ ϣⲁ ⲟⲩϫⲱⲙ •
ⲉϫⲛ̄ ⲛⲉⲧ ⲣ̄ ϩⲟⲧⲉ ϩⲏⲧϥ̄ • ⲁϥⲉⲓⲣⲉ ⲛ̄ ⲟⲩϭⲟⲙ ϩⲙ̄ ⲡϥ̄‐
ϭⲃⲟⲓ • ⲁϥϫⲱⲱⲣⲉ ⲉ ⲃⲟⲗ ⲛ̄ ⲛ̄ϫⲁⲥⲓ ϩⲏⲧ ϩⲙ̄ ⲡⲙⲉⲉⲩⲉ
ⲛ̄ ⲛⲉⲩϩⲏⲧ • ⲁϥϣⲟⲣϣⲣ̄ ⲛ̄ ⲛ̄ⲇⲩⲛⲁⲥⲧⲏⲥ • ϩⲓ ⲛⲉⲩⲑⲣⲟ‐
ⲛⲟⲥ ⲁⲩⲱ ⲁϥϫⲓⲥⲉ ⲛ̄ⲛⲉⲧ ⲑⲃ̄ⲃⲓⲏⲩ • ⲁϥⲧⲥⲓⲉ ⲛⲉⲧ ϩⲕⲟⲉⲓⲧ
ⲛ̄ⲁⲅⲁⲑⲟⲛ ⲁⲩⲱ ⲁϥϫⲉⲩ ⲛ̄ⲣⲙ̄ⲙⲁⲟ ⲉⲩϣⲟⲩⲉⲓⲧ • ⲁϥϯ
ⲧⲟⲟⲧϥ̄ ⲙ̄ ⲡⲓ︦ⲏ︦ⲗ︦ ⲡⲉϥϩⲙ̄ϩⲁⲗ • ⲉⲣ̄ ⲡⲙⲉⲉⲩⲉ ⲙ̄ ⲡⲛⲁ
ⲕⲁⲧⲁ ⲑⲉ ⲛ̄ⲧⲁϥϣⲁϫⲉ ⲙⲛ̄ ⲛⲉⲛⲉⲓⲟⲟⲧⲉ ⲁⲃⲣⲁϩⲁⲙ ⲙⲛ̄
ⲡⲉϥⲥⲡⲉⲣⲙⲁ ϣⲁ ⲉⲛⲉϩ ⁖-Ⲁ ⲙⲁⲣⲓⲁ ⲇⲉ ϭⲱ ϩⲁϩⲧⲏⲥ
ⲛ̄ ϣⲟⲙⲛ︦ⲧ︦ ⲛ̄ ⲉⲃⲟⲧ • ⲁⲩⲱ ⲁⲥⲕⲟⲧⲥ̄ ⲉ ϩⲣⲁⲓ ⲉ ⲡⲉⲥⲏⲓ ⁖-
ⲡϩⲱⲃ ⲟⲩⲟⲛϩ̄ ⲉ ⲃⲟⲗ ϫⲉ ⲁⲥϭⲱ ϩⲁϩⲧⲏⲥ • ⲛ̄ ϣⲟⲙⲛ︦ⲧ︦ ⲛ̄
ⲉⲃⲟⲧ • | ⲟⲩⲕ ⲟⲩⲛ ⲁⲥϭⲱ ϩⲁϩⲧⲏⲥ ϣⲁⲛⲧ ⲉⲥⲙⲓⲥⲉ • ⲁⲩⲱ
ⲕⲁⲛ ⲉϣϫⲉ ⲙ̄ⲡⲉ ⲡⲉⲩⲁⲅⲅⲉⲗⲓⲥⲧⲏⲥ ⲟⲩⲟⲛϩ̄ ⲡⲁⲓ ⲉ ⲃⲟⲗ
ϩⲣⲏⲧⲟⲥ • ⲁⲗⲗⲁ ⲉⲓⲥ ϩⲏⲏⲧⲉ ⲡⲉⲧ ⲛⲏⲩ ⲙⲛ︤ⲛ︥ⲥⲁ ⲛⲁⲓ ⲧⲁⲙⲟ
ⲙ̄ⲙⲟⲛ ⁖-ⲁ ⲛⲉϩⲟⲟⲩ ⲇⲉ ⲛ̄ ⲉⲗⲩⲥⲁⲃⲉⲉⲧ ϫⲱⲕ ⲉ ⲃⲟⲗ