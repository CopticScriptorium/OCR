ϩⲱⲡ ⲛ̄ⲧⲉⲧⲛ̄ⲃⲱⲕ ⲛ̄ⲧⲉⲧⲛ̄ϣⲓⲛⲉ • ⲁⲩⲱ ⲛ̄ⲧⲉⲧⲛ̄ϩⲟⲧϩⲧ̄ ϩⲛ̄
ⲟⲩⲱⲣϫ̄ • ⲛ̄ⲥⲁ ⲡⲙⲁ ⲉⲧ ⲉⲣⲉ ⲡⲛⲟϭ ⲛ︦ⲣ︦ⲣⲟ ⲛ̄ϩⲏⲧϥ̄
ⲛ̄ⲧⲁⲩϫⲡⲟϥ • ⲛ̄ⲧⲉⲧⲛ̄ϯ ⲛⲁϥ ⲛ̄ ⲛ̄ⲇⲱⲣⲟⲛ ⲁⲩⲱ ⲉⲧⲉⲧⲛ̄‐
ϣⲁⲛϩⲉ ⲉ ⲣⲟϥ ⲙⲁⲧⲁⲙⲟⲓ ϩⲱ ϫⲉ ⲕⲁⲥ ⲉⲓⲉⲉⲓ ⲛ̄ⲧⲁⲟⲩⲱϣⲧ̄
ⲛⲁϥ • ⲛ̄ⲧⲁϥϫⲉ ⲛⲁⲓ ⲇⲉ ⲛⲁⲩ ϩⲛ̄ ⲟⲩⲕⲣⲟϥ ⲉϥⲟⲩⲱϣ
ⲉ ⲙⲟⲩⲟⲩⲧ ⲙ̄ⲙⲟϥ • Ⲛ̄ ⲧⲉⲣ ⲩϫⲓ ⲇⲉ ⲛ̄ ϯⲁⲡⲟⲫⲁⲥⲓⲥ ⲉ
ⲃⲟⲗ ϩⲓⲧⲛ̄ ϩⲏⲣⲱⲇⲏⲥ • ⲡⲣ̄ⲣⲟ ⲁⲩⲃⲱⲕ ⲁⲩⲱ ⲛ̄ ⲧⲉⲣ ⲟⲩⲣ̄
ⲡⲃⲟⲗ ⲛ̄ ⲧⲡⲟⲗⲓⲥ ⲛ̄ ⲟⲩⲕⲟⲩⲓ ⲉⲓⲥ ⲡⲥⲓⲟⲩ ⲛ̄ⲧⲁⲩⲛⲁⲩ ⲉ ⲣⲟϥ
ϩⲛ̄ ⲙ̄ ⲙⲁ ⲛ̄ ϣⲁ • ⲁϥⲥⲱⲕ ϩⲁ ϫⲱⲟⲩ ϣⲁⲛⲧ ⲉϥⲉⲓ
ⲛϥ̄ⲁⲁϩⲉ ⲣⲁⲧϥ̄ ϩⲙ̄ ⲡⲙⲁ ⲉⲛ ⲉⲣⲉ ⲡϣⲏⲣⲉ ϣⲏⲙ ⲛ̄‐
ϩⲏⲧϥ̄ • ⲁⲩⲟⲩⲱϣⲧ̄ ⲙ̄ ⲡⲉ ⲛⲧⲁϥⲧⲁⲙⲓⲉ ⲧⲉⲕⲧⲏⲥⲓⲥ ⲧⲏⲣⲥ̄ •
ⲉϥⲛ̄ⲕⲟⲧⲕ̄ ϩⲛ̄ ⲟⲩⲟⲙϥ̄ ⲛ̄ ⲧⲃ̄ⲛⲏ ⲉϥϭⲟⲟⲗⲉ ⲛ̄ ϩⲉⲛⲧⲟⲉⲓⲥ
ⲛ̄ⲑⲉ ⲛ̄ ⲟⲩϩⲏⲕⲉ ⲛ̄ ⲣⲱⲙⲉ | ⲕⲁⲓ ⲅⲁⲣ ⲛⲉ ⲙⲛ̄ ⲙⲁ ϣⲟⲟⲡ
ⲛⲁⲩ ⲡⲉ ϩⲙ̄ ⲡⲙⲁ ⲛ̄ ϭⲟⲓⲗⲉ ⲉ ⲧⲣⲉⲩ ⲙ̄ⲧⲟⲛ ⲙ̄ⲙⲟⲟⲩ
ⲛ̄ϩⲏⲧϥ̄ • Ⲡⲁⲛⲧⲟⲥ ⲇⲉ ⲛⲉⲩϫⲱ ⲙ̄ⲙⲟⲥ ϫⲉ ⲁⲩⲛⲟϭ ⲛ̄
ⲕⲗⲏⲣⲟⲥ • ⲧⲁϩⲟⲛ ⲙⲛ︦ⲛ︦ⲥⲁ ⲛⲉⲛⲡⲣⲁⲝⲓⲥ ⲉⲑⲟⲟⲩ • ⲁⲛⲟⲕ
ϩⲱ ϯⲟ ⲛ̄ ϣⲡⲏⲣⲉ ⲙ̄ⲙⲱⲧⲛ̄ ⲱ̄ ⲙ̄ⲙⲁⲅⲟⲥ ⲁⲩⲱ ϯⲛⲁ‐
ϫⲟⲟⲥ ϫⲉ ϫⲓⲛ ⲧⲱⲛ ⲉ ⲧⲱⲛ • ϫⲓⲛ ⲉⲧⲉⲧⲛ̄ⲧⲱⲟⲩⲛ ϩⲁϩⲁ ϩⲛ̄‐
ϫⲱⲱⲙⲉ ⲙ̄ ⲙⲛ︤ⲧ︥ⲙⲁⲅⲟⲥ ⲉⲧⲉⲧⲛ̄ϯ ⲧⲱⲛ ⲙⲛ̄ ⲡⲛⲟⲩⲧⲉ
ⲉⲧⲉⲧⲛ̄ϯ ⲛⲟⲩϭ︦ⲥ︦ ⲛⲁϥ ϣⲁⲛ ⲧⲉⲧⲛ̄ⲉⲓ ⲛ̄ ϣⲟⲣⲡ̄ ⲛ̄ⲧⲉⲧⲛ̄‐
ⲟⲩⲱϣⲧ̄ ⲛⲁϥ • ϫⲓⲛ ⲉⲧⲉⲧⲛ̄ⲧⲁⲕⲟ ⲛ̄ ⲧⲉⲯⲩⲭⲏ ⲛ̄ ⲛ︦ⲣ︦ⲣⲱⲟⲩ
ⲁⲩⲱ ⲉⲧⲉⲧⲛ̄ⲡⲗⲁⲛⲁ ⲙ̄ⲙⲟⲟⲩ ⲉⲧⲉⲧⲛ̄ⲥⲱⲣⲙ̄ ⲛ̄ ⲧⲉⲯⲩⲭⲏ
ⲛ̄ ϩⲉⲛⲙⲏⲏϣⲉ ϣⲁⲛ ⲧⲉⲧⲛ︦ⲣ︦ ϣⲟⲣⲡ̄ ⲛ̄ⲧⲉⲧⲛ̄ⲟⲩⲱϣⲧ̄ ⲙ̄
ⲡⲣ̄ⲣⲟ ⲡⲉⲭ︦ⲥ︦ • ⲉ ⲧⲃⲉ ⲡⲁⲓ ⲛ̄ⲧⲉⲣ ⲟⲩⲙⲁⲧⲉ • ⲛ̄ ⲛⲉⲓ ⲛⲟϭ
ⲛ̄ ϣⲡⲏⲣⲉ ⲁⲩⲉⲓⲛⲉ ⲛⲁϥ ⲛ̄ ϩⲉⲛⲇⲱⲣⲟⲛ • ⲟⲩⲛⲟⲩⲃ ⲙⲛ̄
ⲟⲩⲗⲓⲃⲁⲛⲟⲥ ⲙⲛ̄ ⲟⲩϣⲁⲗ • | ϩⲛ̄ ⲧⲉⲩϣⲏ ⲇⲉ ⲉⲧ ⲛⲏⲩ
ⲉⲩⲛⲁⲃⲱⲕ ⲉ ⲡⲉⲩⲏⲓ̈ :-Ⲙ̄ⲡⲉϥⲣⲁⲥⲧⲉ ⲉⲓⲥ ⲡⲁⲅⲅⲉⲗⲟⲥ
ⲙ̄ ⲡϫⲥ̄ ⲁϥⲟⲩⲱⲛϩ̄ ⲛⲁⲩ ⲉ ⲃⲟⲗ ϩⲛ̄ ⲟⲩⲣⲁⲥⲟⲩ ⲉϥϫⲱ
ⲙ̄ⲙⲟⲥ • ϫⲉ ⲉⲧⲉⲧⲛ̄ⲃⲏⲕ ⲉ ⲧⲱⲛ • ⲛ̄ⲧⲟⲟⲩ ⲇⲉ ⲡⲉϫⲁⲩ ϫⲉ
ⲛ̄ⲧⲟⲕ ⲡϫⲥ̄ ⲉⲧ ⲥⲟⲟⲩⲛ ϫⲉ ⲟⲩ ⲡⲉⲧ ⲛ̄ⲛⲁⲁϥ • ⲡⲉϫⲉ ⲡⲁⲅ‐
ⲅⲉⲗⲟⲥ ⲇⲉ ⲛⲁⲩ ϫⲉ ⲙ̄ⲡⲣ̄ ⲕⲧⲉ ⲧⲏⲩⲧⲛ̄ ⲛ̄ ⲕⲉ ⲥⲟⲡ ϣⲁ
ϩⲏⲣⲱⲇⲏⲥ ⲁⲗⲗⲁ ⲁⲛⲁⲭⲱⲣⲉⲓ ⲛⲏⲧⲛ̄ ϩⲓⲧⲛ̄ ⲕⲉ ϩⲓⲏ ⲉ
ϩⲣⲁⲓ ⲉ ⲧⲉⲧⲛ̄ⲭⲱⲣⲁ • ⲛ̄ⲧⲟⲟⲩ ⲇⲉ ⲡⲉϫⲁⲩ ϫⲉ ⲛ̄ⲧⲛ̄ⲥⲟⲟⲩⲛ̄
ⲁⲛ ⲛ̄ ⲧⲉϩⲓⲏ ⲉⲧ ⲛ̄ⲛⲁⲃⲱⲕ ⲛ̄ϩⲏⲧⲥ̄ • ⲛ̄ⲧⲟϥ ⲇⲉ ⲁϥϫⲓ