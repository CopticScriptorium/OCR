ⲡϥ̄ ⲙⲉϩ ϣⲙⲟⲩⲛ ⲛ̄ϩⲟⲟⲩ • ⲉ ⲧⲃⲉ ⲡⲁⲓ ⲁⲩⲉⲓⲣⲉ ϩⲁ ⲣⲟⲥ ϩⲓ
ⲛⲁⲓ • Ⲛ̄ ⲧⲉⲣⲉ ⲥⲁⲓⲁⲓ ⲇⲉ ⲛⲉⲥⲉⲓ ⲉ ⲡϫⲱⲕ ⲛ̄ ϣⲟⲙⲧⲉ ⲛ̄
ⲣⲟⲙⲡⲉ • ⲁⲩⲧⲁⲁⲥ ⲉ ϩⲟⲩⲛ ⲉ ⲡⲣ︤ⲡⲉ ⲙ̄ ⲡϫ︦ⲥ︦ ⲟⲩⲛⲟϭ ⲛ̄
ϣⲡⲏⲣⲉ ⲁⲥϣⲱⲡⲉ • ⲧⲁⲓ ⲉⲧⲉ ⲙ̄ⲡⲉ ⲟⲩⲟⲛ ⲛ̄ ⲧⲉⲥϩⲉ ϣⲱⲡⲉ •
ϫⲓⲛ ⲡϣⲁⲥⲱⲛⲧ̄ ⲙ̄ ⲡⲕⲟⲥⲙⲟⲥ ϣⲁ ⲉⲛⲉϩ • ⲛ̄ ⲟⲩⲟⲉⲓϣ ϩⲙ̄
ⲡⲧⲣⲉ ⲁⲛⲛⲁ ⲧⲉⲥⲙⲁⲁⲩ • ⲕⲁⲁⲥ ⲉ ⲡⲉⲥⲏⲧ • ϩⲓϫⲛ̄ ⲛⲉⲥϭⲃⲟⲓ
ⲙ̄ ⲡϩⲟⲩⲛ ⲙ̄ ⲡⲣⲟ ⲙ̄ ⲡⲣ̄ⲡⲉ • ⲙ̄ ⲡⲙ̄ⲧⲟ ⲉ ⲃⲟⲗ ⲛ̄ ⲛ̄ⲟⲩⲏⲏⲃ •
ⲁⲥⲙⲟⲟϣⲉ ⲙⲁⲩⲁⲁⲥ • ⲉ ϩⲟⲩⲛ ⲉ ⲡⲣ̄ⲡⲉ ϣⲁⲥⲧ ⲉⲥⲃⲱⲕ
ⲉ ϩⲟⲩⲛ ⲉ ⲡⲥⲁ ⲛ̄ ϩⲟⲩⲛ ⲙ̄ ⲡⲕⲁⲧⲁⲡⲉⲧⲁⲥⲙⲁ • ⲙ̄ ⲡⲉⲑⲩ‐
ⲥⲓⲁⲥⲧⲏⲣⲓⲟⲛ • ⲡⲁⲓ ⲉⲧⲟⲩⲧⲁⲗⲟ ⲉ ϩⲣⲁⲓ ⲉ ϫⲱϥ ⲛ̄ ⲛⲉⲑⲩⲥⲓⲁ
ⲙ̄ ⲡϫ︦ⲥ︦ • ⲁⲩⲱ ϩⲙ̄ ⲡ ⲧⲣⲉ ⲥⲃⲱⲕ ⲉ ϩⲟⲩⲛ ⲙ̄ⲡⲉ ⲥⲕⲧⲟⲥ
ⲉ ⲉⲓ ⲉ ⲃⲟⲗ ⲛ̄ ⲕⲉ ⲥⲟⲡ • ⲟⲩⲇⲉ ⲙ̄ⲡⲉ ⲡⲙⲉⲉⲩⲉ ⲛ̄ ⲛⲉⲥ‐
ⲉⲓⲟⲟⲧⲉ • ⲁⲗⲉ | ⲉ ϩⲣⲁⲓ ⲉϫⲙ̄ ⲡⲉⲥϩⲏⲧ • ⲟⲩⲇⲉ ⲗⲁⲁⲩ
ⲙ̄ ⲙⲉⲉⲩⲉ ⲛ̄ⲧⲉ ⲡⲉⲓ ⲕⲟⲥⲙⲟⲥ • ⲉⲛⲉⲥⲡⲣⲟⲕⲟⲡⲧⲉⲓ ⲙ̄
ⲙⲏⲏⲛⲉ • ⲁⲩⲱ ⲉⲛⲉⲥϯ ⲉⲡⲁⲛⲁⲓ ⲡⲁⲣⲁ ⲡ ⲕⲉ ⲥⲉⲉⲡⲉ ⲛ̄
ⲙ̄ⲡⲁⲣⲑⲉⲛⲟⲥ ⲉⲧ ϩⲙ̄ ⲡⲣ̄ⲡⲉ ⁖-ⲙⲛ︦ⲛ︦ⲥⲁ ⲧⲣⲉ ⲥⲁⲓⲁⲓ ⲇⲉ
ⲛⲉⲥⲣ̄ ⲁϣⲙⲟⲩⲛⲉ ⲛ̄ ⲣⲟⲙⲡⲉ ⲏ̄ ⲙⲏⲏⲧⲉ • ⲛⲉⲥϣⲟⲟⲡ ⲛ̄
ⲧⲩⲡⲟⲥ ⲛ̄ ⲛ̄ⲟⲩⲏⲏⲃ • ⲁⲩⲱ ⲛⲉⲩⲣ̄ ϩⲟⲧⲉ ⲉ ⲁⲡⲁⲛⲧⲁ ⲉ ⲣⲟⲥ •
ⲛⲉⲣⲉ ⲡⲉⲥⲥⲱⲙⲁ ⲅⲁⲣ ⲧⲏⲣϥ̄ ⲧⲃ̄ⲃⲏⲩ ⲁⲩⲱ ⲛⲉⲣⲉ ⲡⲉⲥϩⲏⲧ
ⲧⲁϫⲣⲏⲩ ϩⲙ̄ ⲡ︦ⲥ︦ • Ⲛⲉⲟⲩⲕⲁⲑⲁⲣⲟⲥ ⲧⲉ ϩⲙ̄ ⲡⲉⲥⲥⲱⲙⲁ
ⲙⲛ̄ ⲧⲉⲥⲯⲩⲭⲏ ⲙ̄ⲡⲉ ⲥϯ ⲙ̄ⲡⲉ ⲥϩⲟ ⲙ̄ ⲡⲃⲟⲗ ⲙ̄ ⲡⲣⲟ
ⲙ̄ ⲡⲣ̄ⲡⲉ • ϫⲉ ⲛ̄ⲛⲉ ⲥⲛⲁⲩ ⲉ ϩⲟⲟⲩⲧ ⲛ̄ ϣⲙ̄ⲙⲟ • ⲙ̄ⲡⲉ
ⲥⲁⲛⲉⲭⲉ ⲉⲛⲉϩ ⲉ ⲛⲁⲩ ⲉ ⲡϩⲟ ⲛ̄ ⲟⲩϩⲣ̄ϣⲉⲉⲣⲉ • ⲛⲉⲥ‐
ϣⲟⲟⲡ ⲇⲉ ϩⲛ̄ ⲟⲩϩⲁⲅⲛⲓⲁ ⲙⲛ̄ ⲟⲩⲙⲛⲧ̄ⲣϥ̄ϣⲙ̄ϣⲉ ⲛⲟⲩⲧⲉ
ⲙⲛ̄ ⲟⲩⲕⲁⲧⲁⲥⲧⲁⲥⲓⲥ • ⲛⲉⲣⲉ ⲧⲉⲥϩⲃ̄ⲥⲱ ⲇⲉ ϣⲟⲟⲡ ϩⲛ̄
ⲟⲩⲙⲛ︦ⲧ︦ⲁⲥϯⲟⲥ • ⲉⲣⲉ ⲧⲉⲥϣⲧⲏⲛ ⲛⲏⲩ • ⲉ ⲡⲉⲥⲏⲧ ⲉϫⲛ̄
ⲛⲉⲥⲧⲃⲥ̄ • ⲉⲣⲉ ⲡⲉⲥⲡⲁⲗⲗⲏⲛ ⲛⲏⲩ ⲉ ⲡⲉⲥⲏⲧ ⲉϫⲛ̄ ⲛⲉⲥⲃⲁⲗ •
ⲉⲥⲙⲏⲣ ⲛ̄ ⲟⲩⲫⲁⲥ|ⲕⲓⲁ ⲉϫⲛ̄ ⲧⲉⲥϣⲧⲏⲛ • ⲙ̄ⲡⲉ ⲧⲥ̄ϣⲧⲏⲛ
ⲗⲱⲙ ⲉⲛⲉϩ ⲟⲩⲇⲉ ⲙ̄ⲡⲉ̄ ⲡⲱϩ • ⲟⲩⲇⲉ ⲙ̄ⲡⲉ ⲥϯ ⲛ̄ ⲟⲩ‐
ⲥⲧⲏⲙ ⲉ ⲛⲉⲥⲃⲁⲗ ⲉⲛⲉϩ • ⲟⲩⲇⲉ ⲟⲩⲕⲣⲟⲅⲟⲥ ⲉ ⲛⲉⲥ‐
ⲟⲩⲟⲓϭⲉ (sic) • ⲙ̄ⲡⲉ ⲥϯ ⲛ̄ ⲟⲩⲧⲟⲟⲩⲉ ⲉ ⲛⲉⲥⲟⲩⲣⲏⲏⲧⲉ ϩⲛ̄
ⲟⲩⲁⲡⲁⲧⲏ • ⲟⲩⲇⲉ ϩⲉⲛⲕⲟⲥⲙⲏⲥⲓⲥ ⲙⲛ̄ ϩⲉⲛⲯⲉⲗⲓⲟⲛ ⲉ
ⲛⲉⲥϭⲓϫ • ⲙ̄ⲡⲉ ⲥⲉⲡⲉⲓⲑⲩⲙⲉⲓ ⲉ ϩⲉⲛⲛⲟϭ ⲛ̄ϭⲓⲛ ⲟⲩⲱⲙ
ⲉⲛⲉϩ • ⲟⲩⲇⲉ ⲙ̄ ⲡⲉⲥⲙⲟⲟϣⲉ ϩⲛ̄ ⲧⲁⲅⲟⲣⲁ ⲛ̄ ⲧⲉⲥⲡⲟⲗⲓⲥ