ⲛⲉⲥⲉⲓ ⲛⲉⲥϩⲙⲟⲟⲥ ⲙⲛ̄ ⲧⲉⲓ ϣⲉⲉⲣⲉ ϣⲏⲙ ϣⲁⲛⲧ ⲉⲥⲙⲓⲥⲉ •
ⲁⲩⲱ ϯⲛⲁϯ ⲛⲁⲥ ⲙ̄ ⲡⲉⲥⲃⲉⲉⲕⲉ ⁘ ⲛ̄ⲧⲉⲩⲛⲟⲩ ⲁ ⲡⲉⲡⲛⲁ̄
ⲉⲧ ⲟⲩⲁⲁⲃ ⲉⲓ ⲉ ϩⲣⲁⲓ ⲉ ϫⲱⲥ • ⲡⲉϫⲁⲥ ⲛⲁϥ ϫⲉ ⲛ̄ⲧⲟⲕ
ⲡⲉ ⲓⲱⲥⲏⲫ ⲡϩⲗ̄ⲗⲟ ⲛ̄ ⲇⲓⲕⲁⲓ̈ⲟⲥ ⲉⲧ ⲥⲙⲁⲙⲁⲁⲧ ⲡϩⲁⲓ
ⲙ̄ ⲙⲁⲣⲓⲁ ⲧⲉⲧ ⲉⲣⲉ ⲡⲗⲟⲅⲟⲥ ⲙ̄ ⲡⲉⲓⲱⲧ ⲛⲏⲩ ⲉ ⲃⲟⲗ
ⲛ̄ϩⲏⲧⲥ̄ • ⲛ̄ⲧⲟϥ ⲇⲉ ⲡⲉϫⲁϥ ⲛⲁⲥ ϫⲉ ⲁⲙⲏ ⲉ ⲡⲉⲥⲏⲧ
ⲛ̄ⲧⲉⲩⲛⲟⲩ ϩⲓⲧⲛ̄ ⲡⲉⲡⲛⲁ̄ ⲉⲧ ⲟⲩⲁⲁⲃ ⲛ̄ⲧⲁϥⲉⲓ ⲉ ϩⲣⲁⲓ ⲉ
ϫⲱⲥ • ⲁⲥϭⲉⲡⲏ ⲁⲥⲉⲓ ⲉ ⲡⲉⲥⲏⲧ • ⲁⲥⲫⲟⲣⲉⲓ ⲛ̄ ⲛⲉⲥϩⲟⲓⲧⲉ
ⲉⲧ ⲛⲁⲛⲱⲟⲩ ϩⲱⲥ ⲉⲥⲥⲟⲟⲩⲛ ϫⲉ ⲉⲥⲃⲏⲕ ⲉ ⲁⲡⲁⲛⲧⲁ ⲉ
ⲡⲛⲟⲩⲧⲉ • ⲁⲥⲉⲓ ⲇⲉ ⲉ ⲡⲥⲁ ⲛ ⲃⲟⲗ ⲙ̄ ⲡⲣⲟ • ⲁⲥⲡⲱⲣϣ̄
ⲉ ⲃⲟⲗ ⲛ̄ ⲛⲉⲥϭⲓϫ ⲉ ϩⲣⲁⲓ ⲉ ⲧⲡⲉ ⲉⲥϫⲱ ⲙ̄ⲙⲟⲥ ϫⲉ ⲓ︦ⲥ︦
ⲡⲗⲟⲅⲟⲥ ⲙ̄ ⲡⲉⲓⲱⲧ ⲛ̄ⲑⲉ ⲛ̄ⲧⲁⲓⲕⲁ ⲡⲁ ⲣⲟ • ⲉϥⲟⲩⲱⲛ •
ⲁⲓⲟⲩⲁϩⲧ̄ ⲛ̄ⲥⲱⲕ • ⲉⲕⲉⲟⲩⲱⲛ • ⲛⲁⲓ ϩⲱ ⲛ̄ ⲟⲩⲙⲁ ⲛ̄ ϣⲱⲡⲉ
ϩⲛ̄ ⲧⲉⲕⲙⲛ̄ⲧⲉⲣⲟ • ⲉϯ ⲇⲉ ⲉϥ ⲛ̄ ⲃⲟⲗ ⲛ̄ϭⲓ ⲓⲱⲥⲏⲫ ⲁ
ⲧⲡⲁⲣⲑⲉⲛⲟⲥ ⲉⲧ ⲟⲩⲁⲁⲃ ⲙⲁⲣⲓⲁ ⲙⲓⲥⲉ • ⲙ̄ ⲡⲉⲥ|ϣⲏⲣⲉ
ⲡⲉⲥϣⲣ︦ⲡ︦ ⲙ̄ ⲙⲓⲥⲉ • ⲁⲥϭⲟⲟⲗϥ̄ ⲛ̄ ϩⲉⲛⲧⲟⲉⲓⲥ • ⲁⲥϫⲧⲟϥ
ϩⲛ̄ ⲟⲩⲟⲙϥ̄ ⲛ̄ ⲧⲃ̄ⲛⲏ • ϫⲉ ⲛⲉ ⲙⲛ̄ ⲙⲁ ϣⲟⲟⲡ ⲛⲁⲩ ϩⲙ̄
ⲡⲙⲁ ⲛ̄ ϭⲟⲓⲗⲉ • Ⲱ̄ ⲡⲉⲓ ⲙⲁ ⲛ̄ ϭⲟⲓⲗⲉ ⲉⲧ ϣⲟⲟⲡ ⲛ̄
ⲉⲕⲕⲗⲏⲥⲓⲁ ⲛⲧⲁ ⲡⲉⲭ︦ⲥ︦ ⲟⲩⲱϩ ⲛ̄ϩⲏⲧⲥ̄ ⁖-ⲱ̄ ⲡⲉⲓ [ⲟⲩ]‐
ⲟⲙϥ̄ ⲡϣⲟⲣⲡ̄ ⲛ̄ ⲑⲩⲥⲓⲁⲥⲧⲏⲣⲓⲟⲛ ⲛ̄ⲧⲁ ⲡⲉⲭ︦ⲥ︦ ⲧⲁⲗⲟ ⲉ
ϩⲣⲁⲓ ⲛ̄ ⲧⲉϥⲑⲩⲥⲓⲁ ⲛ̄ϩⲏⲧϥ̄ • ⲱ̄ ⲛⲉⲓⲧⲟⲉⲓⲥ ⲑⲃ̄ⲥⲱ ⲛ̄
ⲧⲙⲛⲧ̄ ⲁⲧ ⲧⲁⲕⲟ • ⲧⲁⲓ ⲛ̄ⲧⲁϥⲫⲟⲣⲉⲓ ⲙ̄ⲙⲟⲥ ⲛ̄ϭⲓ ⲡⲛⲟⲩⲧⲉ
ⲡⲗⲟⲅⲟⲥ ϣⲁⲛⲧϥ̄ ϩⲟⲧⲡⲛ̄ ⲉ ⲣⲟϥ ⲙⲛ̄ ⲡⲉϥⲉⲓⲱⲧ • ⲱ̄ ⲡⲉⲓ
ⲟⲩⲟⲙϥ̄ • ⲱ̄ ⲡⲉⲓ ⲙⲁ ⲛ̄ ϭⲟⲓⲗⲉ ⲛ̄ⲧⲁϥϣⲱⲡⲉ ϩⲓϫⲙ̄ ⲡⲕⲁϩ
ⲁⲩⲱ ⲛ̄ ⲟⲩⲣ̄ⲡⲉ • ⲉϥⲟⲩⲁⲁⲃ ⲙ̄ ⲡⲛⲟⲩⲧⲉ ⲡⲗⲟⲅⲟⲥ ⁖-
ⲱ̄ ⲡⲉⲓ ⲟⲩⲟⲙϥ̄ ⲛ̄ⲧⲁϥϣⲱⲡⲉ ⲙ̄ ⲙⲁ ⲛ̄ ⲙ̄ⲧⲟⲛ ⲙ̄ ⲡⲛⲟⲩⲧⲉ
ⲙⲛ̄ ⲛ̄ ⲣⲱⲙⲉ ϩⲓⲧⲛ̄ ⲧⲁⲡⲟⲇⲓⲙⲓⲁ ⲛ̄ⲧⲁϥⲁⲁⲥ ϣⲁ ⲣⲟⲛ •
ⲱ̄ ⲛⲉⲓ ⲧⲟⲉⲓⲥ ⲛ̄ⲧⲁⲩⲥⲕⲉⲡⲁⲍⲉ ⲙ̄ⲙⲟⲛ ⲉ ⲡⲧⲁⲕⲟ ⲙ̄ ⲡⲇⲓⲁ‐
ⲃⲟⲩⲗⲟⲥ • ϫⲉ ⲛ̄ⲛⲉ ϥϩⲱⲛ ⲉ ϩⲟⲩⲛ ⲉ ⲣⲟⲓ ⲛ̄ ⲕⲉ ⲥⲟⲡ ⁖-
ⲙⲛ︦ⲛ︦ⲥⲁ ⲛⲁⲓ ⲁϥⲉⲓ ⲛ̄ϭⲓ ⲓⲱⲥⲏⲫ ⲉϥⲙⲟⲟϣⲉ ⲙⲛ̄ ⲧⲉⲥϩⲓⲙⲉ
ⲉⲧ ⲙ̄ⲙⲁⲩ | ⲧⲁⲓ ⲉ ⲡⲉⲥⲣⲁⲛ ⲡⲉ ⲥⲁⲗⲱⲙⲏ • ⲁⲩϭⲱϣⲧ̄
ⲁⲩⲛⲁⲩ ⲉ ⲡϣⲏⲣⲉ ⲕⲟⲩⲓ • ϩⲙ̄ ⲡⲟⲩⲟⲙϥ̄ • ⲁⲩⲣ̄ ϣⲡⲏⲣⲉ •
ⲁⲩⲛⲁⲩ ⲟⲛ ⲉ ⲧⲡⲁⲣⲑⲉⲛⲟⲥ ⲉⲥϩⲙⲟⲟⲥ ϩⲛ̄ ⲟⲩⲙⲛⲧ̄ϩⲏⲕⲉ •
ⲉⲣⲉ ⲡⲉⲥϩⲟ ⲛⲉϫ ⲁⲕϯⲛ ⲛ̄ⲟⲩⲟⲉⲓⲛ ⲉ ⲃⲟⲗ ⲁⲩⲛⲁⲩ ⲉⲩⲉϩⲉ