ⲡⲕⲁⲣⲡⲟⲥ ⲛ̄ ⲧⲇⲓⲕⲁⲓⲟⲥⲩⲛⲏ • ⲭⲁⲓⲣⲉ ⲧⲛ̄ⲧ ⲁⲥϭⲛ̄ ϩⲙⲟⲧ
ⲡϫ︦ⲥ︦ ⲛⲙ̄ⲙⲉ ⁖-ⲭⲁⲓⲣⲉ ⲙⲁⲣⲓⲁ ⲡⲉⲥⲡⲉⲣⲙⲁ ⲉⲧ ⲥⲙⲁ‐
ⲙⲁⲁⲧ ⲛ̄ⲧⲁϥϯ ⲟⲩⲱ︦ⲱ︦ ⲛⲁⲛ ⲉ ϩⲣⲁⲓ ⲙ̄ ⲡⲕⲁⲣⲡⲟⲥ ⲛ̄ ⲧⲇⲓ‐
ⲕⲁⲓⲟⲥⲩⲛⲏ • ⲙ̄ ⲡϣⲏⲛ ⲙ̄ ⲡⲱⲛϩ̄ ⁖-ⲭⲁⲓⲣⲉ ⲧⲛ̄ⲧ ⲁⲥϭⲛ̄
ϩⲙⲟⲧ ⲡϫ︤ⲥ︥ ⲛⲙ̄ⲙⲉ ⁖-ⲭⲁⲓⲣⲉ ⲙⲁⲣⲓⲁ ⲧⲗⲩⲭⲛⲓⲁ ⲛ̄
ⲛⲟⲩⲃ :-ⲭⲁⲓⲣⲉ ⲧⲛ̄ⲧ ⲁⲥϭⲛ̄ ϩⲙⲟⲧ ⲡϫⲥ̄ ⲛⲙ̄ⲙⲉ ⁖-
ⲭⲁⲓⲣⲉ ⲙⲁⲣⲓⲁ ⲧϩⲩⲇⲣⲓⲁ ⲛ̄ ⲃⲣ︤ⲣⲉ ⲉⲧ ⲉⲣⲉ ⲡⲉϩⲙⲟⲩ ⲛ̄‐
ϩⲏⲧⲥ̄ • ⲛ̄ⲧⲁϥ ⲧⲣⲉ ⲛⲉⲧ ⲥⲁϣⲉ ϩⲗⲟϭ ⁖-ⲭⲁⲓⲣⲉ ⲧⲛ̄ⲧ
ⲁⲥϭⲛ̄ ϩⲙⲟⲧ ⲡϫ︦ⲥ︦ ⲛⲙ̄ⲙⲉ ⁖-Ⲁⲗⲏⲑⲱⲥ ⲣ̄ϣⲁⲛ ⲧⲟⲓⲕⲟⲩ‐
ⲙⲉⲛⲏ ⲧⲏⲣ︦ⲥ︦ ⲉⲓ ⲉⲩⲙⲁ ⲛ̄ ⲟⲩⲱⲧ • Ⲁⲗⲏⲑⲱⲥ ⲉⲓϣⲁⲛⲕⲧⲟⲓ
ⲛ̄ ⲥⲁ ⲥⲁ ⲛⲓⲙ ⲛ̄ ϯⲛⲁϭⲛ̄ ⲡϫⲱⲕ ⲁⲛ ⲛ̄ ⲛⲟⲩⲙⲁⲕⲁⲣⲓⲥ‐
ⲙⲟⲥ ⁖- | ⲉⲧ ⲧⲟⲟⲙⲉ ⲉⲣⲟ ⲱ̄ ⲧⲉ ϭⲣⲙ̄ⲡϣⲁⲛ ⲉⲧ ⲟⲩⲁⲁⲃ •
ⲛ̄ⲧⲁⲥⲉⲓ ⲉ ⲃⲟⲗ ϩⲙ̄ ⲡⲙⲉⲛⲟⲩⲁⲗ ⲙ̄ ⲡⲛⲟϭ ⲛ̄ ⲣ︦ⲣ̄ⲟ ⲧⲉ
ⲛⲧⲁⲥϫⲡⲟ ⲙ̄ ⲡⲛⲩⲙⲫⲓⲟⲥ ⲙ̄ ⲡⲕⲟⲥⲙⲟⲥ ⲧⲏⲣ︦ϥ︦ • ⲕⲁⲛ ⲣ︤
ϣⲁⲛ ⲛ̄ⲥⲟⲫⲟⲥ ⲧⲏⲣⲟⲩ ⲙ̄ ⲡⲕⲟⲥⲙⲟⲥ ⲧⲏⲣϥ̄ • ⲙⲛ̄ ⲛⲉⲥ‐
ⲭⲟⲗⲁⲥϯⲕⲟⲥ • ⲙⲛ̄ ⲛⲉϩⲣⲏⲧⲱⲣ ⲛ̄ ⲧⲟⲓⲕⲟⲩⲙⲉⲛⲏ ⲧⲏⲣⲥ̄
ⲉⲩϣⲁⲛⲥⲱⲟⲩϩ ⲧⲏⲣⲟⲩ • ⲉ ⲛⲉⲩⲉⲣⲏⲩ • ⲛ̄ⲥⲉⲛⲁⲉϣϭⲙ̄ϭⲟⲙ
ⲁⲛ ⲉϫⲱ ⲛ̄ ⲛⲟⲩⲧⲁⲓⲟ ⲉⲧ ⲧⲟⲟⲙⲉ ⲉⲣⲟ • ⲏ̄ ϩⲟⲗⲱⲥ ϫⲉ
ⲉⲩⲛⲁϫⲟⲟⲥ ϫⲉ ⲟⲩ ⲛ̄ ⲛⲁϩⲣⲙ̄ ⲡⲛⲟϭ ⲛ̄ ⲉⲟⲟⲩ ⲛ̄ⲧ ⲁⲣ‐
ⲙⲁⲁⲧⲉ ⲙ̄ⲙⲟϥ ϩⲓⲧⲙ̄ ⲡⲟⲩϣⲏⲣⲉ • ⲉⲩϣⲁⲛϫⲟⲟⲥ ϫⲉ ⲧⲡⲉ
ϫⲟⲟⲥⲉ • ⲁⲗⲗⲁ ⲛⲉⲥϣⲏϣ ⲁⲛ ⲛⲙ̄ⲙⲉ • ⲁ ⲧⲟⲩⲕⲁⲗⲁϩⲏ
ⲅⲁⲣ ϥⲓ ϩⲁ ⲡⲉⲧ ⲙⲟⲩϩ ⲛ̄ ⲧⲡⲉ ⲙⲛ̄ ⲡⲕⲁϩ • ⲉⲩϣⲁⲛϫⲟⲟⲥ
ϫⲉ ⲟⲩⲛⲟϭ ⲡⲉ ⲡⲕⲁϩ • ϣⲁⲓϫⲟⲟⲥ ϫⲉ ⲡⲕⲁϩ ⲡⲉ ⲡϩⲩⲡⲟ‐
ⲡⲟⲇⲓⲟⲛ ⲛ̄ ⲛⲉϥⲟⲩⲣⲏⲏⲧⲉ ⁖-ⲉⲩϣⲁⲛⲧⲛ̄ⲧⲱⲛⲉ ⲛ̄ⲧⲁⲅⲙⲁ
ⲛ̄ ⲙ̄ⲡⲏⲩⲉ • ⲧⲉϫⲟⲥⲉ ⲛ̄ ϩⲟⲩⲟ | ⲉ ⲣⲟⲟⲩ ϩⲙ̄ ⲡⲟⲩⲧⲃ̄ⲃⲟ •
ⲉⲩⲛⲁⲙⲟⲩⲧⲉ ⲉⲣⲱ ϫⲉ ⲧⲕⲟⲓⲃⲱⲇⲟⲥ ⲛ̄ⲧⲁ ⲧⲕⲓⲃⲱⲇⲟⲥ •
ⲙ̄ ⲡⲉⲟⲩⲟ̄ⲉⲓϣ • ϩⲁⲣⲉϩ ⲉ ⲛⲱϩⲉ ⲙⲛ̄ ⲛϥ̄ϣⲏⲣⲉ • ⲛ̄ⲧⲟ ⲇⲉ
ⲁⲣⲧⲟⲩϫⲟ ⲙ̄ ⲡⲕⲟⲥⲙⲟⲥ ⲧⲏⲣϥ̄ ϩⲙ̄ ⲡⲧⲁⲕⲟ ⲛ̄ ⲧⲙⲛ︦ⲧ︦ⲁⲥⲉ‐
ⲃⲏⲥ • ⲉⲩⲛⲁⲙⲟⲩⲧⲉ ⲉⲣⲟ ϫⲉ ⲧⲕⲓⲃⲱⲇⲟⲥ ⲛ̄ ⲧⲇⲓⲁⲑⲩⲕⲏ •
ⲁⲗⲗⲁ ⲧⲉⲧ ⲙ̄ⲙⲁⲩ ⲙⲉⲛ • ⲉⲣⲉ ⲧⲉⲡⲗⲁⲝ̄ ⲥⲛ̄ⲧⲉ ⲛ̄ϩⲏⲧⲥ̄ •
ⲉⲩⲥⲏϩ ϩⲛ̄ ⲛ̄ⲧⲏⲏⲃⲉ • ⲙ̄ ⲡⲛⲟⲩⲧⲉ • Ⲛ̄ⲧⲟ ⲇⲉ ⲁ ⲡⲉⲧϥⲓ ϩⲁ
ⲡⲧⲏⲣϥ̄ ϩⲙ̄ ⲡϣⲁϫⲉ ⲛ̄ ⲧⲉϥϭⲟⲙ • ⲉⲩⲛⲁⲙⲟⲩⲧⲉ ⲉⲣⲟ
ϫⲉ ⲡϭⲉⲗⲙⲏⲛ ⲛ̄ ⲛⲟⲩⲃ • ⲡⲉⲧ ⲙ̄ⲙⲁⲩ ⲙⲉⲛ ⲛ̄ⲧⲁϥ‐
ϣⲱⲡⲉ ⲉ ⲣⲟϥ ⲛ̄ ⲟⲩϣⲏⲙ ⲙ̄ ⲙⲁⲛⲛⲁ ⲉⲩⲣ̄ ⲡⲙⲉⲉⲩⲉ ⲛ̄