ⲕⲟⲧⲕ̄ ⲙⲛ̄ ⲑⲓⲙⲉ ⲙ̄ ⲡϥ̄ⲥⲟⲛ ⲉϯ ⲉϥⲟⲛϩ̄ ⲁⲩⲱ ⲛⲉ ⲙⲛ̄
ⲗⲁⲁⲩ ⲥⲟⲟⲩⲛ̄ ⲙ̄ ⲡⲉⲓ ⲙⲩⲥⲧⲏⲣⲓⲟⲛ ⲛ̄ⲥⲁ ⲓⲱϩⲁⲛⲛⲏⲥ
ⲡϣⲏⲣⲉ ⲛ̄ ⲍⲁⲭⲁⲣⲓⲁⲥ ⲡⲟⲩⲏⲏⲃ • Ⲉϥϣⲟⲟⲡ ⲇⲉ ϩⲙ̄
ⲡϫⲁⲓⲉ ⲛ̄ ⲧⲟⲣⲓⲛⲏ ϩⲛ̄ ⲛⲉϩⲟⲟⲩ ⲉⲧ ⲙ̄ⲙⲁⲩ ⲉ ⲃⲟⲗ ϫⲉ ⲙ̄
ⲡⲉⲟⲩⲟⲉⲓϣ ⲉⲧ ⲙ̄ⲙⲁⲩ ⲛ̄ⲧⲁ ϩⲏⲣⲱⲇⲏⲥ ⲙⲟⲩⲟⲩⲧ ⲛ̄
ⲛ̄ϣⲏⲣⲉ ϣⲏⲙ ⲉⲧ ϩⲛ̄ ⲃⲏⲑⲗⲉⲉⲙ • ⲉϥϣⲓⲛⲉ ⲛ̄ⲥⲁ ⲡⲉⲭ︦ⲥ̄
ⲁϥϣⲓⲛⲉ ⲟⲛ ⲛ̄ⲥⲁ ⲡⲕⲉ ⲓ︦ⲱ︦ⲥ︦ ⲉ ⲙⲟⲩⲟⲩⲧ ⲙ̄ⲙⲟϥ • ⲁⲥϥⲓⲧϥ̄ |
ⲛ̄ϭⲓ ⲧϥ̄ⲙⲁⲁⲩ ⲁⲥⲡⲱⲧ ⲛⲙ̄ⲙⲁϥ ⲉ ⲡϫⲁⲓⲉ ⲛ̄ ⲧⲟⲣⲓⲛⲏ •
Ⲁⲙⲉⲗⲉⲓ ⲁϥϫⲟⲟⲩ ϣⲁ ⲍⲁⲭⲁⲣⲓⲁⲥ ⲡⲉϥⲉⲓⲱⲧ ⲉ ⲡⲣ̄ⲡⲉ
ⲉϥϫⲱ ⲙ̄ⲙⲟⲥ • ϫⲉ ⲁϫⲓⲥ ⲉ ⲣⲟⲓ ϫⲉ ⲉⲣⲉ ⲡⲉⲕϣⲏⲣⲉ ⲧⲱⲛ
ϫⲉ ⲕⲁⲥ ⲉⲓⲉⲙⲟⲟⲩⲧϥ̄ • ⲡⲉϫⲁϥ ⲛ̄ϭⲓ ⲍⲁⲭⲁⲣⲓⲁⲥ ϫⲉ
ϯⲥⲟⲟⲩⲛ ⲁⲛ ⲁ ⲧϥ̄ⲙⲁⲁⲩ ϥⲓⲧϥ̄ ⲁⲥⲡⲱⲧ ⲛⲙ̄ⲙⲁϥ • ⲁϥ‐
ϭⲱⲛⲧ̄ ⲇⲉ ⲛ̄ϭⲓ ϩⲏⲣⲱⲇⲏⲥ ⲁϥϫⲟⲟⲩ ⲁϥⲙⲟⲩⲟⲩⲧ ⲛ̄
ⲍⲁⲭⲁⲣⲓⲁⲥ ⲡⲟⲩⲏⲏⲃ ϩⲙ̄ ⲡⲧⲁⲃⲓⲣ ⲛ̄ ⲧⲕ︦ⲛ︦ϩⲉ ⲙ̄ ⲡⲙⲁ
ⲉⲧ ⲟⲩⲁⲁⲃ ϩⲓϫⲛ̄ ⲛ̄ⲧⲱⲣⲧⲣ̄ ⲙ̄ ⲡⲉⲑⲩⲥⲓⲁⲥⲧⲏⲣⲓⲟⲛ ⁖-
Ⲙⲛ︦ⲛ︦ⲥⲁ ⲛⲁⲓ ⲁϥⲙⲟⲩ ⲛ̄ϭⲓ ⲫⲓⲗⲓⲡⲡⲟⲥ • ⲁϥⲕⲱ ⲛ̄ ⲟⲩ‐
ϣⲉⲉⲣⲉ ϫⲉ ⲟⲣⲭⲏⲥⲧⲣⲓⲁⲛⲏ • ϩⲏⲣⲱⲇⲏⲥ ⲇⲉ ⲛϥ̄ⲙⲏⲛ
ⲉ ⲃⲟⲗ ϩⲙ̄ ⲡⲛⲟⲃⲉ • ⲁⲩⲱ ⲛⲉⲣⲉ ⲓ︦ⲱ︦ⲥ︦ ϫⲡⲓⲟ ⲙ̄ⲙⲟϥ ⲉϥ‐
ϫⲟⲟⲩ ϣⲁ ⲣⲟϥ ⲙ̄ ⲙⲏⲏⲛⲉ ϩⲓⲧⲛ̄ ⲛ̄ ⲃⲁⲓ ϣⲓⲛⲉ • ⲉϥϫⲱ
ⲙ̄ⲙⲟⲥ ϫⲉ ⲟⲩⲕ ⲉⲝⲉⲥϯ ⲛⲁⲕ ⲉ ϫⲓ ⲛ̄ ⲑⲓⲙⲉ ⲙ̄ ⲡⲉⲛⲥⲟⲛ ⁖-
ⲱ̄ ⲓ︦ⲱ︦ⲥ︦ | ⲡⲉⲧⲉ ⲙ̄ⲡ ϥ̄ⲧⲱⲟⲩⲛ ϩⲙ̄ ⲡⲉϫⲡⲟ ⲛ̄ ⲛⲉϩⲓⲟⲙⲉ
ⲛ̄ϭⲓ ⲡⲉⲧⲟ ⲛ̄ ⲛⲟϭ ⲉ ⲣⲟϥ • ϯⲟⲩⲱϣ ⲉ ⲧⲣⲉⲕⲧⲁⲙⲟⲓ ϫⲉ ⲛⲓⲙ
ⲡⲉ ⲡⲃⲁⲓ ϣⲓⲛⲉ ⲉⲧ ⲕ̄ϫⲟⲟⲩ ⲙ̄ⲙⲟϥ ⲙ̄ ⲙⲏⲏⲛⲉ ϣⲁ ϩⲏⲣⲱ‐
ⲇⲏⲥ • ⲟⲩⲇⲉ ⲅⲁⲣ ⲙ̄ⲡⲁⲧ ⲕⲟⲩⲱⲛϩ̄ ⲉ ⲣⲱⲙⲉ ⲟⲩⲇⲉ ⲙⲛ̄
ⲗⲁⲁⲩ ⲛ̄ ⲣⲱⲙⲉ ⲛⲁⲉϣⲧⲟⲗⲙⲁ ⲉⲧⲁⲩ ⲉ ⲗⲁⲁⲩ ⲛ̄ ϣⲁϫⲉ
ⲛ̄ ϯ ⲙⲉⲓⲛⲉ ⲉ ϩⲟⲩⲛ ϩⲙ̄ ⲡϩⲟ ⲙ̄ ⲡⲣ̄ⲣⲟ • ϯ ⲙⲉⲉⲩⲉ ⲇⲉ
ⲱ̄ ⲛⲁⲥⲛⲏⲩ ϫⲉ ⲟⲩⲁⲅⲅⲉⲗⲟⲥ ⲡⲉⲧ ϣⲟⲟⲡ ⲛⲁϥ ⲛ̄ ⲃⲁⲓϣⲓⲛⲉ
ⲉϥⲃⲏⲕ ϣⲁ ϩⲏⲣⲱⲇⲏⲥ ⲉϥϫⲱ ⲉ ⲣⲟϥ ⲛ̄ ⲙ̄ⲙⲩⲥⲧⲏⲣⲓⲟⲛ
ⲛ̄ ⲓⲱϩⲁⲛⲛⲏⲥ • ⲉ ⲧⲃⲉ ⲡⲁⲓ ⲙ̄ⲡ ⲉϥⲉⲓⲙⲉ ϫⲉ ⲉϥⲧⲱⲛ ⲟⲩⲇⲉ
ⲙ̄ⲡⲉ ϥⲉϣⲁⲙⲁϩⲧⲉ ⲙ̄ ⲡⲃⲁⲓ ϣⲓⲛⲉ ϫⲉ ⲛϥ̄ⲛⲁⲩ ⲉ ⲣⲟϥ
ⲁⲛ ⲁⲗⲗⲁ ⲧⲉϥⲥⲙⲏ ⲙ̄ⲙⲁⲧⲉ ⲧⲉⲧ ϥ̄ⲥⲱⲧⲙ̄ ⲉ ⲣⲟⲥ ⁖-
Ⲙⲛ︦ⲛ︦ⲥⲱⲥ ⲟⲛ ⲛ̄ ⲧⲉⲣⲉ ϥⲟⲩⲱⲛϩ̄ ⲉ ⲃⲟⲗ ⲛ̄ϭⲓ ⲡⲉⲡⲣⲟⲇⲣⲟ‐
ⲙⲟⲥ ⲉⲧ ⲟⲩⲁⲁⲃ ⲓⲱϩⲁⲛⲛⲏⲥ ⲛϥ̄ϫⲡⲓⲟ ⲙ̄ⲙⲟϥ ⲟⲛ ⲡⲉ •
ⲁⲩⲱ ⲙ̄ⲡⲉ ϥⲉϣϭⲙ̄ϭⲟⲙ ⲉ ϣⲁϫⲉ ⲛⲙ̄ⲙⲁϥ • ⲕⲁⲧⲁ