ⲙ̄ ⲙⲁⲣⲓⲁ • ⲧⲡⲁⲣⲑⲉⲛⲟⲥ ⲉⲥϯ ⲉⲕⲓⲃⲉ ⲛⲁϥ • Ⲡⲉⲛⲧ ⲁϥⲛ̄
ⲡⲙⲟⲟⲩ ⲉ ⲃⲟⲗ ϩⲛ̄ ⲟⲩⲡⲉⲧⲣⲁ ⲉⲥⲛⲁϣⲧ̄ ⲁϥⲧⲥⲉ ⲛⲉⲧ ⲟⲟⲃⲉ
ϩⲓ ⲡϫⲁⲓⲉ • ⲉⲓⲥ ϩⲏⲏⲧⲉ ⲧⲉⲛⲟⲩ ϥϫⲓ ⲉⲕⲓⲃⲉ ⲧⲉⲛⲟⲩ ϩⲱⲥ
ϣⲏⲣⲉ ⲕⲟⲩⲓ ϩⲛ̄ ⲛ̄ⲉⲕⲓⲃⲉ ⲙ̄ ⲙⲁⲣⲓⲁ ⲧⲡⲁⲣⲑⲉⲛⲟⲥ ⲡⲉⲛⲧ
ⲁϥⲧⲁⲙⲓⲉ ⲡⲕⲁϩ • ⲁⲩⲱ ⲁ ⲡⲣⲱⲙⲉ ϣⲱⲡⲉ ϩⲓ ϫⲱϥ ⁖-
Ⲉⲓⲥ ϩⲏⲏⲧⲉ ⲧⲉⲛⲟⲩ ϥϣⲟⲟⲡ ϩⲛ̄ ⲟⲩⲙⲁ ⲛ̄ ϭⲟⲓⲗⲉ ⲉⲙⲛ̄‐
ⲧⲁϥ ⲙⲁ ⲛ̄ ⲣⲁⲕⲧ̄ ⲧϥ̄ⲁⲡⲉ • ⲕⲁⲗⲱⲥ ⲁϥϫⲟⲟⲥ ϫⲉ ⲟⲩ
ⲛ̄ⲧⲉⲛⲃⲁϣⲁⲣ ⲛⲉⲩⲃⲏⲃ • ⲁⲩⲱ ⲛ̄ϩⲁⲗⲁⲧⲉ ⲛ̄ ⲧⲡⲉ ⲟⲩ‐
ⲛ̄ⲧⲁⲩ ⲛⲉⲩⲙⲁϩ • ⲡϣⲏⲣⲉ ⲇⲉ ⲙ̄ ⲡⲣⲱⲙⲉ ⲙⲛ̄ⲧϥ̄ ⲙⲁ |
ⲛ̄ ⲣⲁⲕⲧ̄ ⲧϥ̄ⲁⲡⲉ • ⲡⲉⲭⲥ̄ ⲁⲩϫⲡⲟϥ ⲛⲁⲛ ⲙ̄ⲡⲟⲟⲩ ⲱ̄
ⲛⲁⲙⲉⲣⲁⲧⲉ • ⲁⲛⲟⲛ ⲇⲉ ϩⲱⲱⲛ ⲙⲁⲣⲛ̄ϫⲡⲟⲛ ⲛ̄ ⲕⲉ ⲥⲟⲡ
ϩⲓⲧⲛ̄ ⲧⲙⲉⲧⲁⲛⲟⲓⲁ • ⲁϥⲉⲓ ⲉ ⲡⲉⲥⲏⲧ ϣⲁ ⲣⲟⲛ ϩⲓⲧⲛ̄ ⲡⲉϥ‐
ⲟⲩⲱϣ ⲉ ϩⲟⲩⲛ ⲉ ⲣⲟⲛ • Ⲁⲛⲟⲛ ϩⲱⲱⲛ ⲙⲁⲣⲛ̄ ⲃⲱⲕ ϣⲁ
ⲣⲟϥ ϩⲛ̄ ⲟⲩⲧⲃ̄ⲃⲟ • ⲁϥⲙ̄ⲧⲟⲛ ⲙ̄ⲙⲟϥ ϩⲛ̄ ⲟⲩⲟⲙϥ̄ ⲡⲁⲓ̈ ⲉⲧ
ⲉⲣⲉ ⲛ̄ⲧⲃ̄ⲛⲟⲟⲩⲉ ⲟⲩⲱⲙ ⲉ ⲃⲟⲗ ⲛ̄ϩⲏⲧϥ̄ • ⲁⲛⲟⲛ ϩⲱⲱⲛ
ⲙⲁⲣⲛ̄ ⲣ̄ ⲧⲉⲗⲓⲟⲥ ϩⲛ̄ ⲟⲩⲙⲛ︦ⲧ︦ ⲁⲧ ⲧⲁⲕⲟ • Ⲁϥⲡⲣⲟⲕⲟⲡⲧⲉⲓ
ϩⲛ̄ ⲧⲥⲟⲫⲓⲁ ⲙⲛ̄ ⲑⲩⲗⲏⲕⲓⲁ • ⲙⲛ̄ ⲧⲉⲭⲁⲣⲓⲥ ⲛ̄ ⲛⲁϩⲣⲙ̄
ⲡⲉϥⲉⲓⲱⲧ ϩⲛ̄ ⲙ̄ⲡⲏⲩⲉ • ⲙⲛ̄ ⲛ̄ⲣⲱⲙⲉ ϩⲓϫⲙ̄ ⲡⲕⲁϩ •
ⲁⲛⲟⲛ ϩⲱⲱⲛ ⲙⲁⲣⲛ̄ ⲡⲣⲟⲕⲟⲡⲧⲉⲓ ϩⲛ̄ ⲑⲩⲗⲏⲕⲓⲁ ⲛ̄ ⲧⲙⲛ︦ⲧ︦-
ⲧⲉⲗⲓⲟⲥ ⲙⲛ̄ ⲧⲁⲣⲉⲧⲏ ⲛ̄ ⲛⲁϩⲣⲙ̄ ⲡⲛⲟⲩⲧⲉ ⲙⲛ̄ ⲛⲉϥⲁⲅ‐
ⲅⲉⲗⲟⲥ • ⲁϥⲥⲱⲧⲙ̄ ⲛ̄ⲥⲁ ⲡϥ̄ⲉⲓⲱⲧ ⲙⲛ̄ ⲧⲉϥⲙⲁⲁⲩ ϩⲱⲥ
ⲣⲱⲙⲉ • ⲁⲛⲟⲛ ϩⲱⲱⲛ ⲙⲁⲣⲛ̄ ⲥⲱⲧⲙ̄ ⲛ̄ⲥⲁ ⲛϥ︦ⲛ︦ⲧⲟⲗⲏ
ⲙⲛ̄ ⲛϥ̄ⲡⲣⲟⲥⲧⲁⲅⲙⲁ ⲛ̄ⲧⲁϥⲧⲁⲁⲩ ⲉ ⲧⲟⲟⲧⲛ̄ • ⲁϥⲟⲩⲱⲙ
ⲁϥⲥⲱ ϩⲱⲥ ⲣⲱⲙⲉ ϫⲉ ⲕⲁⲥ ⲉϥⲉⲧⲣⲉ ⲡⲣⲱⲙⲉ | ⲟⲩⲱⲙ
ⲛϥ̄ⲥⲱ ϩⲓϫⲛ̄ ⲧⲉϥⲧⲣⲁⲡⲉⲍⲁ ϩⲛ̄ ⲧⲉϥⲙⲛ︦ⲧ︦ⲉⲣⲟ • ⲁϥϩⲓ̄ⲥⲉ
ⲉϥⲙⲟⲟϣⲉ ϩⲓ ⲧⲉϩⲓⲏ ϫⲉ ⲉⲛⲉⲧⲥⲁⲃⲟ ⲉ ϣⲡ̄ ϩⲓⲥⲉ ⲛⲙ̄ⲙⲁϥ •
ϣⲁⲛⲧ ⲛ̄ⲃⲱⲕ ⲉ ϩⲣⲁⲓ ⲉ ⲧⲡⲉ ⲛⲙ̄ⲙⲁϥ • Ⲁϥⲙ̄ⲧⲟⲛ ⲙ̄‐
ⲙⲟϥ ϩⲓϫⲛ̄ ⲧⲡⲩⲅⲏ ϫⲉ ⲕⲁⲥ ⲉⲛⲉⲙ̄ⲧⲟⲛ ⲙ̄ⲙⲟⲛ ϩⲱⲱⲛ
ϩⲓϫⲛ̄ ⲛ̄ⲉⲓⲉⲣⲱⲟⲩ ⲙ̄ⲙⲟⲩ ⲛ̄ ⲱⲛϩ̄ ⲉⲧ ϩⲁⲁⲧⲉ ⲉ ⲃⲟⲗ ⲛ̄‐
ϩⲏⲧϥ̄ • ⲁϥϣⲁϫⲉ ⲙⲛ̄ ⲟⲩⲥϩⲓⲙⲉ ⲛ̄ⲥⲁⲙⲁⲣⲓⲧⲏⲥ ϫⲉ ⲕⲁⲥ
ⲁⲛⲟⲛ ϩⲱⲱⲛ ⲉⲛⲉϣⲱⲡⲉ ⲛ̄ϣⲏⲣⲉ ⲛ̄ ⲧⲉϥⲙⲁⲁⲩ ⲙ̄ ⲡⲁⲣ‐
ⲑⲉⲛⲟⲥ • ⲁϥⲟⲩⲏⲛ ⲛ̄ ⲛ̄ⲃⲁⲗ ⲛ̄ ⲛ̄ⲃⲉⲗⲗⲉ ⲙ̄ ⲙⲓⲥⲉ ϫⲉ
ⲕⲁⲥ ⲉⲛⲉⲟⲩⲱⲛ ⲛ̄ ⲛ̄ⲃⲁⲗ ⲙ̄ ⲡⲉⲛϩⲏⲧ ⲙⲛ̄ ⲧⲛ̄ⲯⲩⲭⲏ ⲉ ⲧⲣ
ⲛ̄ⲧⲱⲟⲩⲛ ⲉ ⲃⲟⲗ ϩⲙ̄ ⲡⲉϩⲧⲟⲡ ⲙ̄ ⲡⲇⲓⲁⲃⲟⲗⲟⲥ • ⲁϥⲧⲟⲩ‐