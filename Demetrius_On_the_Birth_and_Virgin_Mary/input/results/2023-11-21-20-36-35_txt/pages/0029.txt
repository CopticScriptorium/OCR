ⲁϥⲙⲟⲩϩ ⲉ ⲃⲟⲗ ϩⲙ̄ ⲡϭⲱⲛⲧ̄ ⲙ̄ ⲡⲉϥⲉⲓⲱⲧ ⲡⲇⲓⲁⲃⲟⲩⲗⲟⲥ •
ⲛϥ︦ⲣ︦ ϩⲟⲧⲉ ⲅⲁⲣ ϩⲏⲧⲟⲩ ⲡⲉ • ϫⲉ ϩⲉⲛⲥⲁϩ ⲛⲉ ϩⲛ̄ ⲧⲉⲩ‐
ⲧⲉⲭⲛⲏ • ⲙⲏ ⲡⲟⲧⲉ ⲛ̄ⲥⲉⲉⲓⲣⲉ ⲛⲁϥ ⲛ̄ ϩⲉⲛⲡⲉⲑⲟⲟⲩ •
Ⲟⲩⲇⲉ ⲟⲛ ⲙ̄ⲡⲉ ϥⲉⲓⲙⲉ ϫⲉ ⲉⲣⲉ ⲡⲉⲭ︦ⲥ︦ ⲧⲱⲛ ⲛϥ̄ϣⲓⲛⲉ ⲅⲁⲣ
ⲛ̄ⲥⲱϥ ⲡⲉ ⁖-ⲗⲟⲓⲡⲟⲛ ⲁϥϣⲱⲡⲉ ⲉϥⲙⲏⲛ ⲉ ⲃⲟⲗ ϩⲙ̄
ⲡⲉⲓ ⲥⲛⲁⲩ ⲙ̄ ⲡⲁⲑⲟⲥ ⲉⲑⲟⲟⲩ • ⲡϭⲱⲛⲧ̄ ⲛ̄ⲧ ⲛ̄ ⲙ̄ⲙⲁⲅⲟⲥ
ⲛ̄ⲧⲁⲩⲥⲱⲃⲉ ⲙ̄ⲙⲟϥ • ⲁⲩⲱ ⲡⲉϥⲙⲟⲥⲧⲉ ⲉ ϩⲟⲩⲛ ⲉ ⲡⲉⲭ︦ⲥ︦
ⲉϥⲟⲩⲱϣ ⲉ ϩⲟⲧⲃϥ̄ • ⲛϥ̄ⲙⲏⲛ ⲉ ⲃⲟⲗ ⲉϥϭⲱϣⲧ̄ ϩⲏⲧⲟⲩ
ⲉ ⲧⲣⲉⲩⲕⲧⲟⲟⲩ | ϣⲁ ⲣⲟϥ ϩⲱⲥⲧⲉ ⲛ̄ⲧⲉ ⲥⲛ̄ⲧⲉ ⲣⲟⲙⲡⲉ ϫⲱⲕ
ⲉ ⲃⲟⲗ • ⲛ̄ⲧⲟϥ ⲁⲛ ⲡⲉⲛⲧ ⲁϥⲁⲛⲉⲭⲉ ⲙ̄ⲙⲟϥ • ⲁⲗⲗⲁ
ⲡⲛⲟⲩⲧⲉ ⲡⲉⲛⲧ ⲁϥϯ ⲁⲛⲟⲭⲏ ⲉ ⲡϥ̄ϩⲏⲧ ⲉ ⲧⲙ̄ ⲇⲓⲱⲕⲉⲓ
ⲛ̄ⲥⲁ ⲡⲉⲭ︦ⲥ︦ ϩⲛ̄ ⲟⲩϭⲉⲡⲏ ϣⲁⲛⲧⲉ ⲛⲉⲧ ⲥⲏϩ ⲧⲏⲣⲟⲩ
ⲉ ⲧⲃⲏⲏⲧϥ̄ ϫⲱⲕ ⲉ ⲃⲟⲗ • Ⲕⲁⲓ ⲅⲁⲣ ⲁⲩⲥⲃ̄ⲃⲏⲧϥ̄ ϩⲙ̄ ⲡⲙⲉϩ
ϣⲙⲟⲩⲛ ⲛ̄ ϩⲟⲟⲩ ⲁⲩⲉⲓⲣⲉ ⲙ̄ ⲡⲥⲱⲛ︤ⲧ︥ ⲙ̄ ⲡⲛⲟⲙⲟⲥ ϩⲁ ⲣⲟϥ •
ⲁⲩϫⲓⲧϥ̄ ⲉⲡⲣ̄ⲡⲉ ⲁ ⲥⲩⲙⲉⲱⲛ ⲡⲟⲩⲏⲏⲃ ϫⲓⲧϥ̄ ⲉ ⲡⲉϥϩⲁ‐
ⲙⲏⲣ ⲁϥⲥⲙⲟⲩ ⲉ ⲣⲟϥ • ⲁϥⲉⲓ ⲉ ϩⲣⲁⲓ ϩⲛ̄ ⲑⲩⲗⲓⲕⲓⲁ ϩⲱⲥ
ⲕⲟⲩⲓ ⲉϥⲥⲱⲧⲙ̄ ⲛ̄ⲥⲁ ⲛϥ̄ⲉⲓⲟⲟⲧⲉ ⲙⲛ̄ ⲛ̄ⲕⲉ ϩⲃⲏⲩⲉ ⲧⲏⲣⲟⲩ
ⲉⲧ ϣ̄ϣⲉ ⲉ ⲣⲟϥ ⲉ ⲁⲁⲩ • Ⲙⲛ︦ⲛ︦ⲥⲁ ⲛⲁⲓ ⲁϥⲃⲱⲕ ⲉ ϩⲣⲁⲓ
ⲉ ⲕⲏⲙⲉ ⲛⲙ̄ⲙⲁϥ ⲛ̄ϭⲓ ⲓⲱⲥⲏⲫ Ⲛ̄ ⲧⲉⲣⲉ ϥⲛⲁⲩ ⲇⲉ ⲛ̄ϭⲓ
ϩⲏⲣⲱⲇⲏⲥ ϫⲉ ⲙ̄ⲡ ⲟⲩⲕⲟⲧⲟⲩ ϣⲁ ⲣⲟϥ ⲛ̄ϭⲓ ⲙ̄ⲙⲁⲅⲟⲥ •
ⲁϥϭⲱⲛⲧ̄ ⲉⲙⲁⲧⲉ ⲁϥϫⲟⲟⲩ ⲁϥⲙⲟⲩⲟⲩⲧ ⲛ̄ϣⲏⲣⲉ ϣⲏⲙ
ⲛⲓⲙ ⲉⲧ ϩⲛ̄ ⲃⲏⲑⲗⲉⲉⲙ ⲙⲛ̄ ⲛⲉⲥⲧⲟϣ ϫⲓⲛ ⲣⲟⲙⲡⲉ ⲥⲛ̄ⲧⲉ
ⲉ ⲡⲉⲥⲏⲧ • ⲡⲉϫⲁϥ ⲅⲁⲣ ⲛ̄ϭⲓ ⲡⲉⲩⲁⲅⲅⲉⲗⲓⲥⲧⲏⲥ | ϫⲉ
ⲕⲁⲧⲁ ⲡⲉⲟⲩⲟⲉⲓϣ ⲛ̄ⲧⲁϥϩⲧ̄ϩⲱⲧϥ̄ ⲉ ⲃⲟⲗ ϩⲓ ⲧⲟⲟⲧⲟⲩ ⲛ̄
ⲙ̄ⲙⲁⲅⲟⲥ • ⲉϥⲟⲩⲱⲛϩ̄ ⲉ ⲃⲟⲗ ⲙ̄ ⲡϩⲱⲃ ϫⲉ ⲁϥⲱ̄ⲥⲕ̄
ⲙ̄ⲡⲁⲧ ϥϩⲱⲧⲃ̄ ⲛ̄ ⲛ̄ϣⲏⲣⲉ ϣⲏⲙ ⁖-Ⲛ ⲧⲉⲣⲉ ⲧⲉⲑⲩⲥⲓⲁ
ⲇⲉ ϣⲱⲡⲉ ⲁⲩⲣ̄ϩⲏⲃⲉ ⲛ̄ϭⲓ ⲛⲁ ⲃⲏⲑⲗⲉⲉⲙ ⲙⲛ̄ ⲛⲉⲥⲧⲟϣ
ⲉϫⲛ̄ ⲛⲉⲩϣⲏⲣⲉ ⲕⲟⲩⲓ ⲛ̄ⲧⲁⲩϩⲟⲧⲃⲟⲩ ⁘ ⲛⲉⲧ ϩⲛ̄ ⲙ̄ⲡⲏⲩⲉ
ⲇⲉ ⲧⲏⲣⲟⲩ ⲛⲉⲩⲣⲁϣⲉ ⲉϫⲛ̄ ⲧⲉⲑⲩⲥⲓⲁ ⲛ̄ϣⲏⲣⲉ ⲛ̄ⲧⲁⲥ‐
ϣⲱⲡⲉ ⲙⲛ︤ⲛ︥ⲥⲁ ⲧⲁⲡⲟⲇⲏⲙⲓ̈ⲁ ⲙ̄ ⲡⲉⲭ︤ⲥ︥ ⲉϥϫⲱ ⲙ̄ⲙⲟⲥ
ⲙ̄ ⲡⲉϥⲉⲓⲱⲧ ⲉϥⲣⲁϣⲉ ϫⲉ ⲉⲓⲥ ⲧⲁ ϣⲟⲣⲡ̄ ⲛ̄ ⲑⲩⲥⲓⲁ ⲁⲓⲧⲁ‐
ⲗⲟⲥ ⲛⲁⲕ ⲉ ϩⲣⲁⲓ ⲛ̄ ⲧⲉⲣ ⲓ̄ⲉⲓ ⲉϫⲙ̄ ⲡⲕⲁϩ • ⲧⲉⲛⲟⲩ ϭⲉ ⲡⲁ
ⲉⲓⲱⲧ ϫⲓ ⲛ̄ ⲧⲟⲟⲧ ⲛ̄ ⲧⲁ ⲑⲩⲥⲓⲁ ⲉ ⲡⲙⲁ ⲛ̄ ⲛ̄ⲧⲃ̄ⲛⲟⲟⲩⲉ
ⲉⲧ ⲟⲩⲱⲧⲛ̄ ⲙ̄ⲙⲟⲟⲩ ⲉ ⲃⲟⲗ ⲛ̄ ⲛ̄ⲇⲁⲓⲙⲱⲛⲓⲟⲛ • ⲉⲓⲥ ϩⲏⲏⲧⲉ