ⲁϥⲃⲱⲕ ⲉ ϩⲟⲩⲛ ⲉ ϩⲏⲧⲥ̄ ⲛ̄ ⲧⲡⲁⲣⲑⲉⲛⲟⲥ ⲡϩⲱⲃ | ⲙⲟⲕϩ̄
ⲛ̄ⲉⲓⲙⲉ ⲉ ⲣⲟϥ • ⲙⲛ̄ ⲕⲉ ⲙⲩⲥⲧⲏⲣⲓⲟⲛ ⲅⲁⲣ ⲛ̄ⲥⲁ ⲡⲉⲛⲧⲁ
ⲅⲁⲃⲣⲓⲏⲗ ϫⲟⲟϥ ⲛⲁⲥ ϫⲉ ⲟⲩⲡⲛ︦ⲁ︦ ⲉϥⲟⲩⲁⲁⲃ ⲡⲉⲧ ⲛⲏⲩ
ⲉ ϩⲣⲁⲓ ⲉ ϫⲱ • ⲁⲩⲱ ⲧϭⲟⲙ ⲙ̄ ⲡⲉⲧ ϫⲟⲥⲉ ⲧⲉⲧ ⲛⲁⲣ̄ ϩⲁⲓⲃⲥ̄
ⲉⲣⲟ • ⲉ ⲧⲃⲉ ⲡⲁⲓ ⲡⲉⲧ ⲉⲣⲁϫⲡⲟϥ ϥ̄ⲟⲩⲁⲁⲃ ⲁⲩⲱ ⲥⲉⲛⲁ‐
ⲙⲟⲩⲧⲉ ⲉ ⲣⲟϥ ϫⲉ ⲡϣⲏⲣⲉ ⲙ̄ ⲡⲛⲟⲩⲧⲉ ⁖-Ⲡⲁⲓ ⲅⲁⲣ
ⲡⲉⲛⲧ ⲁⲩⲧⲁⲛϩⲟⲩⲧϥ̄ ⲉ ⲣⲟϥ ⲉ ⲧⲣϥ̄ ϫⲟⲟϥ ⲛ̄ ⲧⲡⲁⲣ‐
ⲑⲉⲛⲟⲥ • ⲁⲩⲱ ⲛϥ̄ⲥⲟⲟⲩⲛ ⲁⲛ ⲛ̄ ⲕⲉ ⲗⲁⲁⲩ ⲛ̄ⲥⲁ ⲡⲁⲓ
ⲙ̄ⲙⲁⲧⲉ • ⲕⲁⲓ ⲅⲁⲣ ⲛ̄ⲧⲟⲥ ϩⲱⲱⲥ ⲟⲛ ⲧⲡⲁⲣⲑⲉⲛⲟⲥ ⲛⲉⲥⲟ
ⲛ̄ ϣⲡⲏⲣⲉ • ⲉϫⲙ̄ ⲡⲁⲥ[ⲡⲁⲥ]ⲙⲟⲥ ⲁⲩⲱ ⲛⲉⲥⲙⲟⲕⲙⲕ̄ ⲙ̄ⲙⲟⲥ
ⲉⲥϫⲱ ⲙ̄ⲙⲟⲥ ϩⲙ̄ ⲡⲉⲥϩⲏⲧ ϫⲉ ⲉⲓⲥ ⲡϣⲙ̄ ⲛⲟⲩϥⲉ ⲙⲉⲛ
ⲁϥⲡⲱϩ ϣⲁ ⲣⲟⲓ ϩⲓⲧⲛ̄ ⲡⲁⲅⲅⲉⲗⲟⲥ ⁖-ⲁⲩⲱ ⲟⲛ ⲉⲓⲥ ⲡⲉϥ‐
ϣⲁϫⲉ ⲁϥϫⲱⲕ ⲉ ⲃⲟⲗ • ⲉⲓⲥ ϩⲏⲏⲧⲉ ⲅⲁⲣ ⲁⲓⲱ︤ⲱ︥ ⲁⲩⲱ ⲉⲓⲥ
ⲛⲁⲉⲕⲓⲃⲉ ⲙⲉϩ ⲛ̄ ⲉⲣⲱⲧⲉ • ⲉⲓⲥ ⲧⲁⲕⲁⲗⲁϩⲏ ⲁⲥⲃⲱⲱⲣⲉ
ⲉ ⲃⲟⲗ • ⲁⲗⲗⲁ ⲛ̄ ϯⲥⲟⲟⲩⲛ ⲁⲛ ϫⲉ ⲛ̄ⲧⲁ ⲡⲁⲓ ϣⲱⲡⲉ
ⲙ̄ⲙⲟⲓ̄ ⲉ ⲃⲟⲗ ⲧⲱⲛ • ⲧⲉⲛⲟⲩ ⲇⲉ ⲱ̄ ⲡϩⲁⲓⲣⲉϯⲕⲟⲥ ⲛ̄ ⲁⲧ
ⲛⲁϩⲧⲉ ⲉϣϫⲉ ⲛⲉⲕⲡⲓⲥⲧⲉⲩⲉ ⲁⲛ | ⲙⲛ︦ⲛ︦ⲥⲁ ⲛⲉⲓ ϣⲁϫⲉ
ⲧⲏⲣⲟⲩ ⲉⲧ ⲙⲉϩ ⲛ̄ ϣⲡⲏⲣⲉ • ⲉⲓⲉ ⲧⲱⲟⲩⲛ ⲁⲙⲟⲩ ⲛⲙ̄ⲙⲁⲓ
ⲛ̄ⲧⲛ̄ⲃⲱⲕ ⲉ ⲧⲡⲟⲗⲓ̈ⲥ ⲃⲏⲑⲗⲉⲉⲙ • ⲛ̄ⲧⲁⲧⲥⲁⲃⲟⲕ ⲉ ⲣⲟϥ ⲉϥⲛ̄‐
ⲕⲟⲧⲕ̄ ϩⲛ̄ ⲟⲩⲟⲙϥ̄ ⲛ̄ ⲧⲃ̄ⲛⲏ • ⲁⲩⲱ ϯⲛⲁⲧⲣⲉ ⲕⲡⲓⲥⲧⲉⲩⲉ
ϩⲓⲧⲛ̄ ⲟⲩⲉϩⲉ ⲙⲛ̄ ⲟⲩⲉⲓⲟ̄ ⲉⲩⲣ̄ ϩⲁⲓⲃⲥ̄ ⲉ ⲣⲟϥ ϩⲙ̄ ⲡⲟⲩⲟⲙϥ̄ •
Ⲉⲓⲥ ⲛ̄ϣⲟⲟⲥ ⲉⲩⲉⲗⲉⲅⲭⲉ ⲛ̄ ⲧⲉⲕⲙⲛ︦ⲧ︦ⲁⲥⲉⲃⲏⲥ ϩⲓⲧⲛ̄
ⲧⲉⲥⲧⲣⲁϯⲁ ⲛ̄ ⲧⲡⲉ • ⲛ̄ⲧⲁⲥⲟⲩⲱⲛ︦ϩ︦ ⲛⲁⲩ ⲉ ⲃⲟⲗ ⲉⲩⲥⲙⲟⲩ
ⲉ ⲡⲛⲟⲩⲧⲉ • ⲁⲩⲱ ⲉⲣⲉ ⲛⲁ ⲙ̄ⲡⲏⲩⲉ ⲧⲏⲣⲟⲩ ⲣⲁϣⲉ ⲉϫⲙ̄
ⲡⲉϥϫⲡⲟ ⲉⲧ ⲟⲩⲁⲁⲃ • ⲉⲓⲥ ⲙ̄ⲙⲁⲅⲟⲥ ⲛ̄ⲧⲁⲩⲉⲓ ⲉ ⲃⲟⲗ
ϩⲛ̄ ⲙ̄ ⲙⲁ ⲛ̄ ϣⲁ ⲉⲣⲉ ⲡⲉϥⲥⲓⲟⲩ ⲥⲱⲕ ϩⲁ ϫⲱⲟⲩ ϫⲓⲛ
ⲧⲁⲛⲁⲧⲟⲗⲏ ⲧⲏⲣⲥ̄ ϣⲁⲛⲧ ⲟⲩⲉⲓ ⲉ ϩⲣⲁⲓ ⲉ ⲃⲏⲑⲗⲉⲉⲙ •
ⲛ̄ⲥⲉⲛⲁⲩ ⲉ ⲣⲟϥ ⲛ̄ⲥⲉⲟⲩⲱϣⲧ̄ ⲛⲁϥ ⲁⲩⲱ ⲛ̄ⲥⲉⲛⲁⲩ ⲉ ⲣⲟϥ
ⲛ̄ⲥⲉⲡⲣⲟⲥⲉⲛⲉⲅⲅⲉⲓ ⲛⲁϥ ⲛ̄ ⲛⲉⲩⲇⲱⲣⲟⲛ ⲛ̄ⲥⲉⲉⲝⲟⲙⲟⲗⲟⲅⲉⲓ
ⲛⲁϥ ⲛ̄ ⲛⲉⲩⲛⲟⲃⲉ • ⲉⲁ ⲡⲛⲟⲩⲧⲉ ⲛ̄ⲧⲁ ⲧⲡⲁⲣⲑⲉⲛⲟⲥ ϫⲡⲟϥ
ⲡⲱϩ ⲙ̄ⲡⲉ ⲭⲉⲓⲣⲟⲅⲣⲁⲫⲟⲛ ⲛ̄ ⲛⲉⲩⲛⲟⲃⲉ ϩⲓⲧⲛ̄ ⲛ̄ ϫⲱⲱⲙⲉ •
ⲛ̄ ⲧⲉⲩⲙⲛ︦ⲧ︦ⲙⲁⲅⲟⲥ ⲛ̄ⲧⲁⲩⲣⲟⲕϩⲟⲩ ⲉ ⲁⲩⲁⲧⲑⲉⲧⲉⲓ |ⲙ̄ ⲡⲣ̄ⲣⲟ
ⲙ̄ ⲡⲕⲁϩ • ⲁⲩϩⲟⲙⲟⲗⲟⲅⲉⲓ ⲙ̄ ⲡⲣ̄ⲣⲟ ⲛ̄ ⲧⲡⲉ ⁖-Ⲉⲓⲥ ⲙⲁⲣⲓⲁ
ⲧⲡⲁⲣⲑⲉⲛⲟⲥ ϩⲙⲟⲟⲥ ϩⲙ̄ ⲡⲙⲁ ⲛ̄ ϭⲟⲓⲗⲉ ⲉⲥϯ ⲉⲕⲓⲃⲉ ⲙ̄