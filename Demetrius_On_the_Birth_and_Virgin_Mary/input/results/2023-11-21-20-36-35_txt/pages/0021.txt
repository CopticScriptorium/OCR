ⲣⲙ̄ⲣⲁϣ • ϫⲉ ⲁϩⲣⲱ ⲣ̄ ϣⲧⲣ̄ⲧⲱⲣ ⲙ̄ⲡⲟⲟⲩ • ⲛ̄ⲧⲟⲥ ⲇⲉ
ⲡⲉϫⲁⲥ ⲛⲁϥ ϩⲛ̄ ⲟⲩϩⲟⲧⲉ ϫⲉ ⲃⲟⲏⲑⲉⲓ̄ ⲉ ⲣⲟⲓ • ϫⲉ ⲉⲓⲥ
ⲡⲕⲁⲣⲡⲟⲥ ⲛ̄ ϩⲏⲡ ⲟⲩⲱϣ ⲉ ⲉⲓ ⲉ ⲃⲟⲗ • ⲛ̄ⲧⲟϥ ⲇⲉ |ⲡⲉϫⲁϥ
ⲛⲁⲥ ϫⲉ ⲙ̄ⲡⲣ̄ ⲣ︤̄ ϩⲟⲧⲉ ⲁⲗⲗⲁ ϭⲙ̄ϭⲟⲙ ϫⲉ ⲡⲉⲧ ⲛⲏⲩ ⲉ
ⲃⲟⲗ ⲛ̄ϩⲏⲧⲉ ⲛ̄ⲧⲟϥ ⲡⲉⲧ ⲛⲁⲃⲟⲏⲑⲉⲓ ⲉⲣⲟ • ⲙⲛ︦ⲛ︦ⲥⲁ ⲛⲁⲓ
ⲟⲛ ⲛⲉⲥϣⲧⲣ̄ⲧⲱⲣ ⲉ ⲡⲉϩⲟⲩⲟ • ⲉⲡⲉⲓ ⲇⲏ ⲟⲩϣⲁ ⲙⲏⲥⲉ
ⲧⲉ • ⲁⲩⲱ ⲟⲩϣⲙ̄ⲙⲟ ⲧⲉ • ⲛⲉ ⲙⲛ̄ ⲣⲙ︦ⲛ︦ⲥⲟⲟⲩⲛ̄ ⲇⲉ
ϩⲁϩⲧⲏⲥ • ⲟⲩⲇⲉ ⲥⲩⲛⲅⲉⲛⲏⲥ • ⲟⲩⲇⲉ ⲙ̄ⲡ ⲉⲥⲛⲁⲩ ⲉ ⲥϩⲓⲙⲉ
ⲉⲥⲙⲓⲛⲉ ⲉⲛⲉϩ • ⲟⲩⲇⲉ ⲛⲉⲥⲧⲥⲁⲃⲏⲩ ⲁⲛ • ⲉ ϩⲱⲃ ⲛ̄ ⲧⲉⲓ
ⲙⲓⲛⲉ • Ⲛⲉⲩⲛ̄ ⲟⲩⲛⲟϭ ⲇⲉ ⲛ̄ ⲥⲓⲟⲩ ϩⲛ̄ ⲧⲙⲏⲏⲧⲉ ⲛ̄ ⲧⲡⲉ
ⲉϥⲣ̄ ⲟⲩⲟⲉⲓⲛ ⲉ ⲡⲕⲟⲥⲙⲟⲥ ⲧⲏⲣϥ̄ ⲁⲩⲱ ⲛⲉⲣⲉ ⲟⲩⲛⲟϭ ⲛ̄
ⲑⲉⲱⲣⲓⲁ ϣⲟⲟⲡ ⲛ̄ ⲛ̄ⲣⲱⲙⲉ ⲉⲧ ϩⲛ̄ ⲃⲏⲑⲗⲉⲉⲙ • ⲉⲩϣⲁϫⲉ
ⲙⲛ̄ ⲛⲉⲩⲉⲣⲏⲩ ⲉⲩϫⲱ ⲙ̄ⲙⲟⲥ ϫⲉ ⲟⲩⲥⲓⲟⲩ ⲛ︦ⲣ︦ⲣⲟ ⲡⲉ ⲡⲁⲓ
ⲉⲧⲟⲩⲛⲁϫⲡⲟϥ • ⲙⲁⲣⲓⲁ ⲇⲉ ⲙⲛ̄ ⲓⲱⲥⲏⲫ ⲛⲉⲩⲥⲱⲧⲙ̄ ⲉ
ⲣⲟⲟⲩ ⲉⲩϣⲁϫⲉ ⲧⲏⲣⲟⲩ ⲉ ⲧⲃⲉ ⲡⲉⲓ ϩⲱⲃ • ⲛ̄ⲧⲟⲥ ⲇⲉ ⲛⲉⲩ‐
ⲣⲁϣⲉ ⲉⲩⲣ̄ ϣⲡⲏⲣⲉ • ⲛⲉⲣⲉ ⲡⲙⲁ ⲛ̄ ϭⲟⲓⲗⲉ ⲅⲁⲣ ϣⲟⲟⲡ
ⲙ̄ ⲡⲉ • ⲉⲣⲉ ⲡⲛⲟⲩⲧⲉ ⲙⲛ̄ ⲛⲉϥⲁⲅⲅⲉⲗⲟⲥ ⲟⲩⲏϩ ⲛ̄ϩⲏⲧϥ̄ •
ⲁⲥⲣ̄ ⲧⲉⲩϣⲏ ⲧⲏⲣⲥ̄ ⲉⲧ ⲙ̄ⲙⲁⲩ • ⲉⲥϣⲧⲣ̄ⲧⲱⲣ • ⲁⲩⲱ ⲉⲥⲟ
ⲛ̄ ϩⲃⲁ • ⲙ̄ ⲡⲛⲁⲩ ⲇⲉ | ⲙ̄ ⲡⲟⲩⲟⲉⲓⲛ ⲛ̄ ⲥⲟⲩ ϫⲟⲩⲧⲯⲓⲥ •
ⲛ̄ ⲭⲟⲓⲁϩⲕ̄ • ⲡⲉϫⲉ ⲧⲉⲕⲗⲟⲟⲗⲉ ⲛ̄ ⲟⲩⲟⲉⲓⲛ ⲉⲧ ⲁⲥⲱⲟⲩ ⲙ̄
ⲡϩⲩⲡⲉⲣⲉⲧⲏⲥ ⲉⲧ ⲛⲁⲛⲟⲩϥ • ϫⲉ ⲁⲣⲓ ⲧⲁⲅⲁⲡⲏ ⲛⲅ̄ ϣⲓⲛⲉ
ⲛⲁⲓ ⲛ̄ⲥⲁ ⲟⲩⲥϩⲓⲙⲉ ⲛⲉⲥⲥⲕⲉⲡⲁⲍⲉ ⲙ̄ ⲡⲉⲧ ⲛⲏⲩ ⲉ ⲃⲟⲗ ⲛ̄‐
ϩⲏⲧ • ⲡⲉϫⲁϥ ⲛⲁⲥ ⲛ̄ϭⲓ ⲓⲱⲥⲏⲫ ϫⲉ ⲙ̄ⲡⲣ̄ ϩⲟⲧⲉ ⲡⲉⲛⲧ ⲁϥ‐
ϣⲁϫⲉ ⲛⲙ̄ⲙⲉ ϫⲉ ⲧⲉⲣⲁϫⲡⲟ ⲛ̄ ⲟⲩϣⲏⲣⲉ ⲟⲩⲡⲓⲥⲧⲟⲥ ⲡⲉ •
ⲛ̄ⲧⲟϥ ⲅⲁⲣ ⲁϥϣⲁϫⲉ ⲛⲙ̄ⲙⲁⲓ ϩⲱ ϫⲉ ⲡⲉⲧⲟⲩⲛⲁϫⲡⲟϥ
ⲉ ⲃⲟⲗ ⲛ̄ϩⲏⲧⲥ̄ ⲟⲩ ⲉ ⲃⲟⲗ ⲡⲉ ϩⲛ̄ ⲟⲩⲡⲛ︦ⲁ︥ ⲉϥⲟⲩⲁⲁⲃ •
Ⲛⲁⲓ ⲇⲉ ⲛ̄ ⲧⲉⲣⲉ ϥϫⲟⲟⲩ ⲛⲁⲥ ⲁϥⲙⲟⲟϣⲉ ⲉ ⲃⲟⲗ ϩⲙ̄
ⲡⲙⲁ ⲛ ϭⲟⲓⲗⲉ • ⲛϥ̄ⲥⲟⲟⲩⲛ ⲁⲛ ϫⲉ ⲉϥⲙⲟⲟϣⲉ ⲉ ⲧⲱⲛ •
ⲁϥϭⲱϣⲧ̄ ⲇⲉ ⲁϥⲛⲁⲩ ⲉⲩⲥⲕⲩⲛⲏ ⲛ̄ ⲥⲁ ⲃⲟⲗ ⲛ̄ ⲧⲡⲟⲗⲓⲥ •
ⲉⲣⲉ ϩⲉⲛⲣⲱⲙⲉ ⲟⲩⲏϩ ⲛ̄ϩⲏⲧⲥ̄ • ⲁϥⲙⲟⲟϣⲉ ⲉ ⲣⲟⲥ ⲁϥ‐
ϭⲱϣⲧ̄ ⲉ ϩⲣⲁⲓ ⲁϥⲛⲁⲩ ⲉⲩⲥϩⲓⲙⲉ ⲉⲥⲁⲁϩ ⲉ ⲣⲁⲧⲥ̄ ⲉϫⲛ̄
ⲧⲉⲥϫⲉⲛⲉⲡⲱⲣ ⲉⲥϭⲱϣⲧ̄ ⲉ ⲃⲟⲗ • ⲁϥⲙⲟⲩⲧⲉ ⲟⲩⲃⲏⲥ ⲛ̄ϭⲓ
ⲓⲱⲥⲏⲫ ⲉϥϫⲱ ⲙ̄ⲙⲟⲥ • ϫⲉ ϯⲱ︦ⲣ︦ⲕ︦ ⲉⲣⲟ ⲱ̄ ⲧⲉ ⲥϩⲓ̄ⲙⲉ
ⲙⲁⲧⲁⲙⲟⲓ ⲉⲩⲥϩⲓⲙⲉ ϩⲙ̄ ⲡⲉⲓ ⲙⲁ ⲉⲥⲥⲟⲟⲩⲛ ⲙ̄ ⲙⲉⲥⲓⲱ • |