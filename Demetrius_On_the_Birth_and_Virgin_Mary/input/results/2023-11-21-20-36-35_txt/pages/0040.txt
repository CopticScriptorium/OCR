ⲡⲏⲩⲉ ⲧⲏⲣⲟⲩ ⲣⲁϣⲉ ⲙ̄ⲡⲟⲟⲩ ϫⲉ ⲡⲉⲛⲧ ⲁϥⲧⲁⲙⲓⲉ ⲙ̄‐
ⲡⲏⲩⲉ ϩⲛ̄ ⲧϥ̄ⲥⲟⲫⲓⲁ ⲉⲓ ⲉ ⲃⲟⲗ ⲙ̄ⲡⲟⲟⲩ ϩⲛ̄ ⲧⲕⲁⲗⲁϩⲏ
ⲙ̄ ⲙⲁⲣⲓⲁ ⲧⲡⲁⲣⲑⲉⲛⲟⲥ • ⲛⲉⲡⲣⲟⲫⲏⲧⲏⲥ ⲣⲁϣⲉ ⲙ̄ⲡⲟⲟⲩ
ϫⲉ ⲁϥⲉⲓ ⲉ ⲃⲟⲗ ⲙ̄ⲡⲟⲟⲩ ϩⲛ̄ ⲙⲁⲣⲓⲁ ⲛ̄ϭⲓ ⲡⲉⲧ ⲛⲁϫⲱⲕ
ⲉ ⲃⲟⲗ ⲛ̄ ⲛⲉⲩⲡⲣⲟⲫⲏϯⲁ • Ⲁⲃⲉⲗ ⲣⲁϣⲉ ⲙ̄ⲡⲟⲟⲩ ϫⲉ
ⲁϥⲉⲓ ⲛ̄ϭⲓ ⲡⲉⲧ ⲛⲁⲣ̄ ⲡⲉⲕⲃⲁ ⲙ̄ ⲡⲉϥⲥⲛⲟϥ ⲙⲛ̄ ⲡⲉϥⲥⲟⲛ •
Ϩⲁⲡⲁⲝ ϩⲁⲡⲗⲱⲥ ⲧⲉⲕⲧⲏⲥⲓⲥ ⲧⲏⲣⲥ̄ ⲧⲉⲗⲏⲗ ⲙ̄ⲡⲟⲟⲩ
ϩⲙ̄ ⲡⲉⲓ ⲛⲟϭ ⲛ̄ ϣⲁ ⲉⲧ ⲡⲟⲣϣ̄ ⲉ ⲃⲟⲗ ϩⲛ̄ ⲧⲟⲓⲕⲟⲩⲙⲉⲛⲏ
ⲧⲏⲣⲥ̄ ϫⲉ ⲁ ⲡⲗⲟⲅⲟⲥ ⲙ̄ ⲡⲉⲓⲱⲧ ⲟⲩⲟⲛϩϥ̄ ⲉ ⲃⲟⲗ ϩⲛ̄
ⲧⲕⲟⲩⲓ ⲙ̄ ⲡⲟⲗⲓⲥ ⲃⲏⲑⲗⲉⲉⲙ ⲉ ⲁϥϣⲁ ⲛⲁⲛ ⲉ ⲃⲟⲗ ϩⲛ̄
ⲧⲡⲁⲣⲑⲉⲛⲟⲥ ⲉⲧ ⲟⲩⲁⲁⲃ ⲙⲁⲣⲓⲁ • ⲧⲉⲛⲟⲩ ϭⲉ ⲱ̄ ⲛⲁ‐
ⲙⲉ|ⲣⲁⲧⲉ ⲛ̄ ϩⲟⲥⲟⲛ ⲁⲛⲙⲉⲧⲉⲭⲉ • ⲉ ⲡⲉⲓ ⲛⲟϭ ⲙ̄ ⲙⲩ‐
ⲥⲧⲏⲣⲓⲟⲛ ⲙ̄ⲡⲟⲟⲩ ⲉⲧⲉ ⲡϩⲟⲩ ⲙⲓⲥⲉ ⲙ̄ ⲡⲉⲭ︦ⲥ︦ ⲡⲗⲟⲅⲟⲥ
ⲙ̄ ⲡⲉⲓⲱⲧ • ⲁⲩⲱ ⲡⲣ̄ⲣⲟ ⲛ̄ ⲛⲣ̄ⲣⲱⲟⲩ • ⲙⲁⲣⲛ̄ ⲉⲓⲣⲉ ⲛ̄
ϩⲉⲛⲡⲣⲁⲝⲓⲥ ⲉ ⲛⲁⲛⲱⲟⲩ ⲉⲩⲧⲟⲟⲙⲉ ⲉ ⲡⲉⲓ ⲛⲟϭ ⲛ̄ ϣⲁ
ⲉⲧ ⲟⲩⲁⲁⲃ • ⲙⲁⲣⲉ ⲡⲉⲓ ϣⲁ ϣⲱⲡⲉ ⲛ̄ ⲧⲓⲡⲗⲱⲛ ⲛⲁⲛ
ⲁⲩⲱ ⲛ̄ ⲟⲩⲛⲟϥ • ϣⲟⲣⲡ̄ ⲙⲉⲛ ϫⲉ ⲁⲩⲙⲟⲩⲧⲉ ⲉ ⲣⲟⲛ
ϫⲉ ⲭⲣⲓⲥϯⲁⲛⲟⲥ • ⲙⲛ︤ⲛ︥ⲥⲱⲥ ϫⲉ ϩⲙ̄ϩⲁⲗ ⲙ̄ ⲡⲉⲭ︤ⲥ︥ •
ⲙ̄ⲡⲣ̄ ⲧⲣⲉ ⲛⲉⲓ ⲉ ⲃⲟⲗ ϩⲛ̄ ⲧⲕ̄ⲕⲗⲏⲥⲓⲁ ⲉⲛⲥⲱⲧⲙ̄ ⲉ ⲛϥ̄‐
ⲗⲟⲅⲟⲥ ⲉⲧ ⲟⲩⲁⲁⲃ ⲉⲧⲟⲩϯⲥⲃⲱ ⲛⲁⲛ ⲛ̄ϩⲏⲧⲟⲩ ⲁⲩⲱ
ⲛ̄ⲧⲛ︦ⲣ︦ ⲡⲉⲩⲱⲃϣ̄ ⲙ̄ⲡⲁⲧ ⲛ̄ⲡⲱϩ ⲉ ⲛ̄ⲣⲟ ⲙ̄ ⲡⲉⲛⲏⲓ • ⲙⲁⲣⲛ̄
ⲫⲟⲣⲉⲓ ⲛ̄ ⲟⲩϩⲃ̄ⲥⲱ ⲉⲥⲡⲣ̄ⲉⲓⲱⲟⲩ ⲡⲣⲟⲥ ⲡⲧⲁⲓⲟ ⲉⲧ ⲧⲟⲟⲙⲉ
ⲉ ⲡⲉⲓ ⲛⲟϭ ⲛ̄ ϣⲁ ⲙ̄ⲡⲟⲟⲩ • ⲉⲧⲉ ⲧⲁⲓ ⲧⲉ ⲧⲇⲓⲕⲁⲓⲟⲥⲩⲛⲏ
ⲙⲛ̄ ⲡⲛⲁ ⲙⲛ̄ ⲡϩⲁⲡ • ⲙⲛ̄ ϩⲱⲃ ⲛⲓⲙ ⲉ ⲛⲁⲛⲱⲟⲩ • Ⲧⲁⲓ
ⲅⲁⲣ ⲧⲉ ⲧⲑⲃ̄ⲥⲱ ⲉⲧ ⲉⲣⲁⲛⲁϥ ⲙ̄ ⲡⲛⲟⲩⲧⲉ • ⲁⲩⲱ ⲛ̄ⲧⲟⲥ
ⲉⲧ ⲧⲟⲟⲙⲉ ⲉ ⲡⲉⲓ ϣⲁ ⲉⲁ ϥⲧⲁⲁⲥ ϩⲓⲱⲱⲛ • ⲙ̄ⲡⲣ̄ ⲧⲣ ⲛ̄ⲕⲁⲁⲛ
ⲕⲁ ϩⲏⲩ ⲙ̄ⲙⲟⲥ ϩⲓⲧⲛ̄ ⲧⲁⲙⲉ|ⲗⲓⲁ • ⲟⲩⲟⲓ ⲛ̄ⲛⲉⲧ ⲉⲣⲉ
ⲡⲛⲩⲙⲫⲓⲟⲥ ⲛⲁⲉⲓ ⲛϥ̄ⲛⲁⲩ ⲉ ⲣⲟⲟⲩ • ⲉⲙⲛ̄ ϩⲃ̄ⲥⲱ ⲙ̄
ⲙⲁ ⲛ̄ ϣⲉⲗⲉⲉⲧ ⲧⲟ ϩⲓⲱⲟⲩ • Ⲁⲩⲱ ⲉⲩϩⲛ̄ ⲧⲙⲏⲏⲧⲉ ⲛ
ⲛⲉⲛⲧⲁⲩⲧⲁϩⲙⲟⲩ ⲧⲏⲣⲟⲩ ⲡⲣⲟⲥ ⲡⲉⲩⲙ̄ⲡϣⲁ • ⲛϥ̄ⲁⲡⲉⲓⲗⲏ
ⲉ ⲣⲟⲟⲩ ϩⲛ̄ ⲟⲩⲛⲟϭ ⲛ̄ ⲁⲡⲉⲓⲗⲏ ϩⲛ̄ ⲧⲙⲏⲏⲧⲉ ⲛ̄ ⲛⲉⲧ
ⲛⲏϫ ⲧⲏⲣⲟⲩ ⲛϥ̄ϫⲟⲟⲥ ⲛⲁⲩ ϫⲉ ⲡⲉϣⲃⲏⲣ ⲛ̄ ⲁϣ ⲛ̄ ϩⲉ
ⲁⲕⲉⲓ ⲉ ϩⲟⲩⲛ ⲉ ⲡⲉⲓ ⲙⲁ • ⲉⲙⲛ̄ ϩⲃ̄ⲥⲱ ⲙ̄ ⲙⲁ ⲛ̄ ϣⲉⲗⲉⲉⲧ
ⲧⲟ ϩⲓⲱⲱⲕ • ⲁⲩⲱ ⲧϥ̄ⲧⲁⲡⲣⲟ ⲛⲁⲧⲱⲙ ϩⲛ̄ ⲧⲙⲏⲏⲧⲉ