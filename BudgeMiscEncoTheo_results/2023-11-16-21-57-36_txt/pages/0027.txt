ⲉ ⲡⲱⲣϫ̄ ⲉ ⲣⲟϥ • ⲧⲁⲧⲁⲕⲉ ⲡⲛⲟⲙⲟⲥ ⲛ̄ ⲛⲁⲉⲓⲟⲧⲉ • Ⲉⲓⲧⲁ
ⲛ̄ ⲧⲉⲣⲉ ⲥⲛⲁⲩ ⲛ̄ϭⲓ ⲧⲣ︦ⲣ︦ⲱ • ϫⲉ ⲙ̄ⲡⲉ ⲥⲉϣⲡⲱⲱⲛⲉ ⲙ̄
ⲡⲉⲩⲗⲟⲅⲓⲥⲙⲟⲥ • ⲁⲥϭⲱⲛⲧ̄ ⲙ̄ⲙⲁⲧⲉ ⲉⲥϫⲱ ⲙ̄ⲙⲟⲥ • ϫⲉ
ⲉⲩⲧⲙⲉⲓⲛⲉ ⲛⲁⲓ ⲙ̄ ⲡⲁ ϣⲏⲣⲉ ⲛ̄ ϣⲟⲣⲡ̄ • ⲛ̄ ϯⲛⲁⲕⲁ
ⲧⲏⲩⲧⲛ̄ ⲉ ⲃⲟⲗ ⲁⲛ • Ⲉⲓⲧⲁ ⲙⲛ︦ⲛ︦ⲥⲁ ⲛⲁⲓ ⲉⲩϣⲟⲟⲡ ϩⲙ̄
ⲡⲉϣⲧⲉⲕⲟ • ⲉⲓⲥ ⲙⲓⲭⲁⲏⲗ • ⲙⲛ̄ ⲅⲁⲃⲣⲓⲏⲗ • ⲁⲩⲉⲓ ⲉ
ⲡⲉⲥⲏⲧ • ⲉ ⲃⲟⲗ ϩⲛ̄ ⲧⲡⲉ • ⲉⲩⲟ ⲙ̄ ⲡⲉⲥⲙⲟⲧ ⲛ̄ ϩⲙ̄ⲙⲁⲧⲟⲓ •
ⲉⲩⲱϣ ⲉ ⲃⲟⲗ • ⲉⲩϫⲱ ⲙ̄ⲙⲟⲥ • ϫⲉ ⲱ̄ ⲙ̄ⲡⲉⲣⲥⲟⲥ • ⲉⲧⲉ‐
ⲧⲛ̄ϩⲙⲟⲟⲥ | ⲧⲉⲧⲛ︦ⲣ︦ ⲟⲩ • ⲉⲓⲥ ⲑⲉⲟⲇⲱⲣⲟⲥ ⲡⲁⲛⲁⲧⲟⲗⲁⲓⲟⲥ •
ⲙⲛ̄ ⲕⲗⲁⲩⲇⲓⲟⲥ • ⲁⲩⲉⲓ ⲉ ϫⲱⲧⲛ̄ ⲉ ⲃⲉⲧ ⲧⲏⲩⲧⲛ̄ ⲉ ⲃⲟⲗ •
ⲥⲉⲛⲁⲙⲓϣⲉ ϩⲛ̄ ⲧⲉⲩⲥⲏⲃⲉ • ⲛ̄ⲥⲉⲣ̄ ϫⲟⲉⲓⲥ • ⲛ̄ϭⲓ ⲧⲉⲩϭⲓϫ •
Ⲁⲩⲱ ⲁ ⲡⲉϩⲣⲟⲟⲩ ⲛ̄ ⲛ̄ⲁⲅⲅⲉⲗⲟⲥ • ⲙⲉϩ ⲧⲡⲟⲗⲓⲥ ⲧⲏⲣⲥ̄ •
ⲁⲩⲛⲟϭ ⲛ̄ ϩⲟⲧⲉ ⲙⲛ̄ ⲟⲩϣⲧⲟⲣⲧⲣ̄ • ⲁⲙⲁϩⲧⲉ ⲙ̄ⲙⲟⲟⲩ •
ⲛ̄ⲁⲅⲅⲉⲗⲟⲥ ⲇⲉ • ⲁⲩⲟⲩⲱⲛ ⲛ̄ⲣⲟ ⲙ̄ ⲡⲉϣⲧⲉⲕⲟ • ⲁⲩⲛ̄ⲧⲟⲩ
ⲉ ⲃⲟⲗ • ⲁ ⲙⲓⲭⲁⲏⲗ ⲥⲟⲟⲩⲧⲛ̄ ⲛ̄ ⲧⲉϥⲥⲏⲃⲉ • ⲉ ⲡϩⲁⲅⲓⲟⲥ
ⲑⲉⲟⲇⲱⲣⲟⲥ • ⲁⲩⲱ ⲁ ⲅⲁⲃⲣⲓⲏⲗ • ⲥⲟⲟⲩⲧⲛ̄ ⲛ̄ ⲧⲉϥⲥⲏⲃⲉ
ⲛ̄ ⲕⲱϩⲧ̄ • ⲉ ⲕⲗⲁⲩϯⲟⲥ • ⲉ ⲧⲣⲉ ⲩⲙⲓϣⲉ ⲙⲛ̄ ⲙ̄ⲡⲉⲣⲥⲟⲥ •
Ⲁⲩⲱ ⲁ ⲡϩⲁⲅⲓⲟⲥ ⲑⲉⲟⲇⲱⲣⲟⲥ ⲱϣ | ⲉ ⲃⲟⲗ • ⲉϫⲛ̄
ⲙ̄ⲡⲉⲣⲥⲟⲥ • ⲉϥϫⲱ ⲙ̄ⲙⲟⲥ • ϫⲉ ⲁⲛⲟⲕ ⲡⲉ ⲑⲉⲟⲇⲱⲣⲟⲥ •
ⲡⲁⲛⲁⲧⲟⲗⲁⲓⲟⲥ • ⲛ̄ⲧⲁⲓⲉⲓ ⲉ ⲃⲉⲧ ⲧⲏⲩⲧⲛ̄ ⲉ ⲃⲟⲗ • ⲁⲛⲁⲅ‐
ⲅⲉⲗⲟⲥ ϩⲣⲁ • ⲙ̄ ⲡⲉⲩϩⲣⲟⲟⲩ ϫⲓⲛⲉ ϫⲱⲥ ⲛ̄ ⲧⲡⲟⲗⲓⲥ ϣⲁ
ϫⲱⲥ • ⲁⲩⲱ ⲁⲛϫⲱⲱⲣⲉ ⲉⲣ ϩⲟⲧⲉ • ⲁⲛⲇⲩⲛⲁⲧⲟⲥ ⲛⲉϫ
ⲛⲉⲩⲥⲏⲃⲉ ⲉ ⲃⲟⲗ • ⲁⲩⲡⲱⲧ ⲁⲛⲉⲗⲉⲩⲑⲉⲣⲟⲥ ⲉⲣ ϩⲟⲧⲉ • ⲁ
ⲛⲉⲧ ϫⲓ ⲉⲕⲓⲃⲉ • ⲉⲣ ϩⲟⲧⲉ ⲁⲩⲡⲱⲧ • Ⲛ̄ⲧⲉⲩⲛⲟⲩ ⲁⲩⲙⲓϣⲉ
ⲙⲛ̄ ⲙ̄ⲡⲉⲣⲥⲟⲥ • ϩⲛ̄ ⲧⲙⲏⲧⲉ ⲛ̄ ⲧⲉⲡⲗⲁϯⲁ • ⲁⲩⲙⲟⲩⲟⲩⲧ
ⲛ̄ϫⲟⲩⲧⲟⲩ ⲉⲛϣⲟ • ⲉ ⲃⲟⲗ ϩⲛ̄ ϩⲏⲧⲟⲩ • Ⲛⲉⲣⲉ ⲙ̄ⲡⲉⲣⲥⲟⲥ •
ⲱϣ ⲉ ⲃⲟⲗ • ϫⲉ ϩⲱ ⲉ ⲣⲟⲕ ⲱ̄ ⲑⲉⲟⲇⲱⲣⲟⲥ • ⲡⲁⲛⲁ|ⲧⲟ‐
ⲗⲁⲓⲟⲥ • ⲁⲕϥⲓ ⲅⲁⲣ ⲙ̄ ⲡⲙⲁ ⲧⲏⲣϥ̄ • ⲁⲩⲱ ⲁⲩⲕⲟⲧⲟⲩ ⲉ
ϩⲟⲩⲛ ⲉ ⲧⲡⲟⲗⲓⲥ • ⲁⲩⲧⲱⲣⲡ̄ ⲙ̄ ⲡⲣ︤ⲣ︥ⲟ ϩⲓϫⲙ̄ ⲡⲉϥⲑⲣⲟⲛⲟⲥ •
ⲁⲩⲉⲛⲧϥ̄ ⲡⲃⲟⲗ ⲉ ⲧⲡⲟⲗⲓⲥ • ⲙⲛ̄ ⲡⲁⲣⲭⲏⲉⲡⲓⲥⲕⲟⲡⲟⲥ •
Ⲡⲣ︦ⲣ︦ⲟ ⲇⲉ ⲁϥⲉⲣ ϣⲡⲏⲣⲉ • ⲙ̄ ⲡⲉⲛⲧ ⲁϥϣⲱⲡⲉ • ⲛⲉⲣⲉ
ⲡⲉϥⲙⲏⲏϣⲉ ⲧⲏⲣϥ̄ ⲥⲱⲟⲩϩ ⲉ ⲣⲟϥ • ⲙ̄ⲡⲉ ⲗⲁⲁⲩ ⲉϣϭⲙ̄‐
ϭⲟⲙ • ⲉ ⲁⲛϯⲗⲉⲅⲉ ⲛⲁϥ • ⲟⲩⲇⲉ ⲙ̄ⲡⲉ ⲛⲉϥⲇⲩⲛⲁⲧⲟⲥ •
ⲉϣϭⲙ̄ϭⲟⲙ ⲉ ⲙⲓϣⲉ ⲛⲙ̄ⲙⲁϥ • ⲉ ⲧⲃⲉ ⲛⲉϥⲙⲛ︤ⲧ︥ϫⲱⲱⲣⲉ •