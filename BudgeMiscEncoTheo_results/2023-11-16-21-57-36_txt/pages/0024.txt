ⲃⲟⲗ ϫⲉ ⲛⲉⲥⲙⲉ ⲙ̄ⲙⲟϥ ⲉ ⲡⲉϩⲟⲩⲟ • Ⲉⲛⲉ ⲥϫⲱ ⲇⲉ
ⲙ̄ⲙⲟⲥ ϫⲉ ⲉⲓⲉⲣ ϩⲟⲧⲉ • ϫⲉ ⲛ̄ⲛⲉ ⲡⲣ︦ⲣ︦ⲟ ⲁⲙⲁϩⲧⲉ ⲙ̄ⲙⲟⲟⲩ •
ⲙ̄ ⲡⲉⲥⲛⲁⲩ • ⲧⲁⲗⲩⲡⲏ ⲉ ⲧⲃⲏⲏⲧⲟⲩ • Ⲉⲓⲧⲁ ⲁ ⲡⲣ︦ⲣ︦ⲟ
ϫⲟⲟⲩ ⲛ̄ⲥⲁ ⲡⲁⲣⲭⲏⲉⲡⲓⲥⲕⲟⲡⲟⲥ • ⲡⲉϫⲁϥ ⲛⲁϥ ϫⲉ ⲡⲁ
ⲉⲓⲱⲧ ⲉⲧ ⲟⲩⲁⲁⲃ • ϩⲁⲣⲉϩ ⲉ ⲡϣⲏⲣⲉ • ⲙ̄ ⲡⲣ︦ⲣ︦ⲟ ⲉⲧ
ϭⲁⲗⲏⲩ ⲉ ⲣⲟⲕ • ϣⲁⲛ ⲧⲁϣⲓⲛⲉ ⲛ̄ⲥⲱϥ ⲛ̄ⲧⲟⲟⲧⲕ̄ • ⲉ ⲧⲃⲉ •
ϫⲉ ⲁⲓⲉⲣ ⲉⲓⲣⲏⲛⲏ ⲙⲛ̄ ⲡⲉϥⲉⲓⲱⲧ • ⲛϥ̄ϫⲟⲟⲩ | ⲙ̄ ⲡⲁ
ϣⲏⲣⲉ ⲛⲁⲓ • ⲧⲁϫⲟⲟⲩ ⲙ̄ ⲡⲉϥϣⲏⲣⲉ ⲛⲁϥ ϩⲱⲱϥ • Ⲡⲉϫⲉ
ⲡⲁⲣⲭⲏⲉⲡⲓⲥⲕⲟⲡⲟⲥ ⲛⲁϥ • ϫⲉ ⲡⲁ ϫⲟⲉⲓⲥ ⲡⲣ︦ⲣ︥ⲟ ϥϩⲙ̄
ⲡⲉⲡⲓⲥⲕⲟⲡⲓⲟⲛ ⲛⲙ̄ⲙⲁⲓ • ⲟⲩⲇⲣⲁⲡⲩⲍⲁ ⲛ̄ ⲟⲩⲱⲧ ⲧⲉⲧ ⲉⲓ •
ⲟⲩⲱⲙ ϩⲓ ϫⲱⲥ ⲛⲙ̄ⲙⲁϥ • ⲁⲗⲗⲁ ⲉⲣⲉ ⲟⲩⲙⲁⲉⲓⲛ ⲛ̄
ⲥⲟⲧⲉ • ⲛ̄ⲧⲉ ⲡⲡⲟⲗⲁⲓⲙⲟⲥ • ϩⲙ̄ ⲡⲉϥⲥⲡⲓⲣ ⲉϥϣⲱⲛⲉ ⲉ
ⲣⲟϥ • Ⲡⲉϫⲉ ⲡⲣ︦ⲣ︦ⲟ ⲙ̄ ⲡⲁⲣⲭⲏⲉⲡⲓⲥⲕⲟⲡⲟⲥ • ϫⲉ ϫⲓ ⲛ
ⲟⲩⲥⲁⲉⲓⲛ • ⲛ̄ⲧⲉ ⲧⲙⲛ︦ⲧ︦ⲣ︦ⲣ︦ⲟ ⲉ ϩⲟⲩⲛ ϣⲁ ⲣⲟϥ • ⲛϥ̄ⲧⲁⲗ‐
ϭⲟϥ ϣⲁⲛ ⲧⲁⲥϩⲁⲓ • ϣⲁ ⲡⲉϥⲉⲓⲱⲧ • ⲁⲩⲱ ⲥⲃ̄ⲧⲱⲧⲕ̄ ⲱ̄
ⲡⲁ ⲉⲓⲱⲧ • ⲛⲅ̄ ⲃⲱⲕ ⲉ ⲣⲁⲧϥ̄ ⲙ̄ ⲡⲣ︦ⲣ︦ⲟ • ⲛ̄ ⲙ̄ⲡⲉⲣⲥⲟⲥ •
ⲛⲅ̄ | ⲉⲓⲛⲉ ⲛⲁⲓ ⲛ̄ ⲕⲗⲁⲩϯⲟⲥ ⲡⲁ ϣⲏⲣⲉ • ϫⲉ ϯⲗⲩⲡⲏ
ⲉ ⲧⲃⲏⲏⲧϥ̄ • Ⲡⲉϫⲉ ⲡⲁⲣⲭⲏⲉⲡⲓⲥⲕⲟⲡⲟⲥ ⲛⲁϥ • ϫⲉ ⲕⲁⲧⲁ
ⲧⲉⲕⲕⲉⲗⲉⲩⲥⲓⲥ • ⲡⲉⲕϩⲙ̄ϩⲁⲗ ⲛⲁⲃⲱⲕ ϩⲛ̄ ⲟⲩϭⲉⲡⲏ • Ⲁⲩⲱ
ⲁ ⲡⲣ︦ⲣ︦ⲟ ⲧⲛ̄ⲛⲟⲟⲩ ⲛ̄ ϩⲙ̄ⲙⲁⲧⲟⲓ • ⲙⲛ̄ ϩⲛ̄ⲛⲟϭ ⲛ̄ⲧⲉ
ⲧⲙⲛ︦ⲧ︦ⲣ︦ⲣⲟ • ⲙⲛ̄ ⲟⲩⲙⲏⲏϣⲉ ⲛ̄ⲧⲁⲉⲓⲟ ⲉⲧ ⲟϣ • ⲙⲛ̄ ⲡϩⲁ‐
ⲅⲓⲟⲥ ⲑⲉⲟⲇⲱⲣⲟⲥ • ⲁⲩⲱ ⲁⲩⲕⲱ ⲙ̄ ⲡϣⲏⲣⲉ • ⲙ̄ ⲡⲣ︦ⲣ︦ⲟ
ⲛ̄ ⲙ̄ⲡⲉⲣⲥⲟⲥ ϩⲁ ⲧⲟⲟⲧ • ⲁⲛⲟⲕ ⲡⲉⲓ ⲉⲗⲁⲭⲓⲥⲧⲟⲥ ⲑⲉⲟ‐
ⲇⲱⲣⲟⲥ • ⲉⲓⲟ ⲙ̄ ⲡⲣⲉⲥⲃⲩⲧⲉⲣⲟⲥ • ⲉⲓϣⲟⲟⲡ ϩⲁ ⲑⲩⲡⲟ‐
ⲧⲁⲕⲏ • ⲙ̄ ⲡⲁ ⲉⲓⲱⲧ • ⲁⲡⲁ ⲕⲁⲓⲟⲥ ⲡⲁⲣⲭⲏⲉⲡⲓⲥⲕⲟⲡⲟⲥ •
ⲉⲓⲟ ⲛⲁϥ ⲛ̄ ⲇⲓⲁⲧⲟⲭⲟⲥ • Ⲉⲓⲧⲁ ⲙⲛ︦ⲛ︦ⲥⲁ ⲛⲁⲓ | ⲁⲩⲧⲁⲁⲩ
ⲉ ⲧⲉϩⲓⲏ • ϫⲉ ⲉⲩⲛⲁⲃⲱⲕ ⲉ ⲧⲉⲩⲭⲱⲣⲁ ⲛ︦ⲛ︦ ⲙ̄ⲡⲉⲣⲥⲟⲥ •
ⲁⲩⲱ ⲁⲩϫⲟⲟⲩ • ⲛ̄ ϩⲛ̄ⲃⲁⲓϣⲓⲛⲉ ϩⲓⲑⲏ ⲙ̄ⲙⲟⲟⲩ • ϫⲉ ⲉⲩⲉ‐
ⲧⲁⲙⲉ ⲡⲣ︦ⲣ︦ⲟ ⲛ︦ⲛ︦ ⲙ̄ⲡⲉⲣⲥⲟⲥ ϫⲉ ⲛ̄ⲧⲁⲩⲉⲓ ⲉⲩⲉⲓⲣⲏⲛⲏ •
Ⲡⲣ︦ⲣ︦ⲟ ⲇⲉ ⲁϥⲕⲩⲣⲓⲍⲉ • ⲛ̄ ⲛⲁ ⲧⲡⲟⲗⲓⲥ ⲧⲏⲣⲟⲩ • ϫⲉ
ⲁⲙⲏⲓⲧⲛ̄ ⲉ ⲃⲟⲗ ϩⲏⲧϥ̄ • ⲙ̄ ⲡⲁ ϣⲏⲣⲉ • ⲙⲛ̄ ⲑⲉⲟⲇⲱ-
ⲣⲟⲥ ⲡⲁⲛⲁⲧⲟⲗⲁⲓⲟⲥ • ⲛ̄ⲧⲁϥⲉⲓ ⲛⲙ̄ⲙⲁϥ ⲛ̄ⲧⲛ̄ⲉⲓⲙⲉ • ϫⲉ
ⲟⲩⲁϣ ⲙ̄ ⲙⲓⲛⲉ ⲡⲉ • Ⲁⲩⲱ ⲁⲩⲥⲧⲉⲫⲁⲛⲟⲩ ⲙ̄ ⲡⲡⲁⲗⲗⲁ
ϯⲟⲛ ϩⲓⲑⲏ ⲙ̄ⲙⲟⲟⲩ • ⲁ ⲡⲙⲏⲏϣⲉ ⲛ̄ ⲧⲡⲟⲗⲓⲥ ⲉⲓ ⲉ ⲃⲟⲗ