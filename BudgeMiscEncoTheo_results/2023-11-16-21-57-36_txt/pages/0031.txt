ⲃⲁⲣⲟⲥ ⲧⲱⲟⲩⲛ ⲉ ϫⲱⲓ • ⲉⲩⲟⲩⲱϣ ⲉ ⲙⲟⲩⲟⲩⲧ ⲙ̄ⲙⲟⲓ •
ⲁⲩⲱ ⲁ ⲑⲟⲧⲉ ⲙⲛ̄ ⲡⲉϣⲧⲟⲣⲧⲣ̄ • ⲁⲙⲁϩⲧⲉ ⲙ̄ⲙⲟϥ • ⲁϥ‐
ⲣⲓⲙⲉ ⲙ̄ⲙⲁⲧⲉ • Ⲁⲩⲱ ⲁϥⲙⲟⲩⲧⲉ ⲉⲛⲛⲟϭ ⲙ̄ ⲡⲡⲁⲗⲗⲁ‐
ϯⲟⲛ • ⲥⲟⲧⲉⲣⲓⲭⲟⲥ • ⲡⲉⲓⲱⲧ ⲛ̄ ⲁⲡⲁ ⲑⲉⲟⲇⲱⲣⲟⲥ • ⲙⲛ̄
ϩⲣⲱⲙⲁⲛⲟⲥ • ⲡⲉⲓⲱⲧ ⲛ̄ ⲁⲡⲁ ⲃⲓⲕⲧⲱⲣ • ⲙⲛ̄ ⲃⲁⲥⲓⲗⲓⲧⲏⲥ •
ⲡⲉⲓⲱⲧ ⲛ̄ ⲁⲡⲁ ⲥⲧⲉⲫⲁⲛⲟⲥ • ⲡⲉϫⲁϥ ⲛⲁⲩ • ϫⲉ ⲙⲁⲣⲉ
ⲕⲗⲁⲩϯⲟⲥ ⲉⲓ • ⲛϥ̄ϩⲙⲟⲟⲥ ⲉϫⲙ̄ ⲡⲉⲑⲣⲟⲛⲟⲥ • ⲉ ⲡⲙⲁ ⲙ̄
ⲡⲉϥⲉⲓⲱⲧ • ϫⲉ ⲛ̄ⲧⲁϭⲟⲙ ⲁⲛ ⲧⲉ ⲉⲙⲓϣⲉ ⲙⲛ̄ ⲛ̄ⲃⲁⲣ‐
ⲃⲁⲣⲟⲥ • Ⲡⲉϫⲉ ⲡϩⲁⲅⲓⲟⲥ ⲕⲗⲁⲩⲇⲓⲟⲥ ⲛⲁϥ • ϫⲉ ⲙ̄ⲡ
ⲉⲓϩ|ⲙⲟⲟⲥ • ⲉϫⲙ̄ ⲡⲉⲑⲣⲟⲛⲟⲥ • ⲛ̄ ⲧⲙⲛ︦ⲧ︦ⲣ︦ⲣ︦ⲟ ⲉⲛⲉϩ •
ⲁⲗⲗⲁ ⲙⲁⲣⲉ ⲡϩⲏⲧ ⲙ̄ ⲡⲣ︦ⲣ︦ⲟ ⲧⲁϫⲣⲟ • ⲛϥ̄ϩⲙⲟⲟⲥ ⲉϫⲙ̄
ⲡⲉⲑⲣⲟⲛⲟⲥ • ⲙ̄ⲙⲟⲛ ⲁⲛ ⲟⲛ • ⲛⲉⲕϩⲙ̄ϩⲁⲗ ⲛ̄ ⲛⲉϩⲟⲟⲩ
ⲧⲏⲣⲟⲩ • ⲙ̄ ⲡⲉⲕⲱⲛⲉϩ • ⲉⲕϣⲟⲟⲡ ϩⲛ̄ ⲧⲡⲓⲥⲧⲓⲥ • ⲛ̄ ⲛⲉ‐
ⲛⲉⲓⲟⲧⲉ • Ⲛ̄ⲛⲟϭ ⲇⲉ ⲙ̄ ⲡⲡⲁⲗⲗⲁϯⲟⲛ • ⲡⲉϫⲁⲩ ⲙ̄ ⲡⲣ︦ⲣ︦ⲟ •
ϫⲉ ⲛ̄ ϩⲟⲥⲟⲛ • ⲉⲣⲉ ⲕⲗⲁⲩϯⲟⲥ ⲙ̄ⲙⲁⲩ • ⲙⲛ̄ ⲑⲉⲟⲇⲱⲣⲟⲥ •
ⲙⲉⲛ ⲡⲉⲑⲟⲟⲩ ⲛⲁϣⲱⲡⲉ • ⲛ̄ⲧⲉⲕⲙⲛ︦ⲧ︦ⲣ︦ⲣ︦ⲟ • Ⲡⲉϫⲉ ⲡⲣ︦ⲣ︦ⲟ
ⲛⲁⲩ • ϫⲉ ⲉⲓⲉⲣ ϩⲟⲧⲉ • ϫⲉ ⲛ̄ⲧⲁⲓϥⲓ ⲛ̄ ⲧⲙⲛ︦ⲧ︦ⲣ︦ⲣⲟ • ⲙ̄
ⲡⲉϥⲉⲓⲱⲧ ⲛ̄ϥⲉⲣ ⲟⲩⲕⲣⲟϥ ⲉ ⲣⲟⲓ • ϩⲙ̄ ⲡⲡⲟⲗⲁⲓⲙⲟⲥ •
ⲛ̄ⲥⲉ ⲙⲟⲩⲟⲩⲧ ⲙ̄ⲙⲟⲓ • ⲁⲗ|ⲗⲁ ⲉϣⲱⲡⲉ ⲙⲉⲛ • ⲁⲣⲓⲕⲉ
ϩⲙ̄ ⲡⲉϥϩⲏⲧ • ⲉ ϩⲟⲩⲛ ⲉ ⲣⲟⲓ • ⲙⲁⲣⲟⲩ ⲱⲣⲕ̄ ⲛⲁⲓ ⲙ̄
ⲡⲉⲩⲁⲅⲅⲉⲗⲓⲟⲛ • ⲧⲁⲡⲓⲥⲧⲉⲩⲉ ⲛⲁⲩ • ⲁⲩⲱ ⲧⲁⲓ ⲧⲉ ⲑⲉ
ⲛ̄ⲧⲁⲩⲧⲉⲧ • ⲡϩⲏⲧ ⲙ̄ ⲡⲣ︤ⲣ︥ⲟ ⲁϥⲕⲁⲁⲩ ⲉ ⲃⲟⲗ • Ⲙ̄ ⲡⲉϥ‐
ⲣⲁⲥⲧⲉ ⲇⲉ ⲉϥϣⲧⲣ̄ⲧⲱⲣ ⲛ̄ϭⲓ ⲡⲣ︦ⲣ︦ⲟ • ⲁ ⲡⲇⲓⲁⲃⲟⲗⲟⲥ
ⲟⲩⲱⲛϩ̄ ⲛⲁϥ ⲉ ⲃⲟⲗ • ⲉϥϫⲱ ⲙ̄ⲙⲟⲥ • ϫⲉ ⲟⲩⲙⲉⲣⲓⲁⲛⲟⲥ
ⲡⲣ︦ⲣ︦ⲟ • ⲉⲕϩⲙⲟⲟⲥ ⲉⲕⲣ̄ ⲟⲩ • ⲉⲕⲡⲓⲥⲧⲉⲩⲉ ⲉ ⲡⲁⲛⲁϣ • ⲛ̄
ⲑⲉⲟⲇⲱⲣⲟⲥ ⲙⲛ̄ ⲕⲗⲁⲩϯⲟⲥ • ϫⲉ ⲙⲛ̄ ⲗⲟⲅⲟⲥ • ⲟⲩⲇⲉ
ⲁⲛⲁϣ • ⲟⲩⲇⲉ ⲥⲟⲛ • ⲟⲩⲇⲉ ϣⲃⲏⲣ ϩⲙ̄ ⲡⲡⲟⲗⲁⲓⲙⲟⲥ •
ⲉϣⲱⲡⲉ ⲕⲟⲩⲱϣ ⲉ ⲉⲣ ⲣ︦ⲣ︦ⲟ • ⲧⲱⲟⲩⲛ ⲛ̄ | ⲣⲁⲥⲧⲉ ϫⲟⲟⲩ ⲉ
ⲕⲏⲙⲉ • ⲉⲛⲥⲁ ϩⲛ̄ⲇⲓⲣⲟⲛ • ⲛⲁⲓ ⲛⲉ ⲛ̄ⲣⲱⲙⲉ ⲛ̄ϣⲁⲩⲙⲓϣⲉ
ⲉ ϫⲱⲕ • ϯϫⲱ ⲅⲁⲣ ⲙ̄ⲙⲟⲥ ⲛⲁⲕ • ⲱ̄ ⲡⲣ︦ⲣ︦ⲟ • ϫⲉ ϯⲥⲟⲟⲩⲛ
ⲉⲩϣⲏⲣⲉ ϣⲏⲙ • ϩⲙ̄ ⲡⲙⲁⲣⲏⲥ ⲛ̄ϣⲁⲩⲙⲟⲩⲧⲉ ⲉ ⲣⲟϥ •
ϫⲉ ⲁⲕⲣⲓⲡⲡⲓⲧⲁ • ⲉϥⲙⲟⲟⲛⲉ ⲛ̄ ϩⲛ̄ⲃⲁⲁⲙⲡⲉ • ϩⲛ̄ ⲧⲥⲱϣⲉ •
ⲉ ⲡⲁ ⲡⲧⲟϣ ⲙ̄ ⲡⲥⲟⲓ ⲡⲉ • ϫⲟⲟⲩ ⲛ̄ⲥⲱϥ ⲛⲅ̄ ⲉⲛⲧϥ̄ • ⲉ
ⲧⲉⲓ ⲡⲟⲗⲓⲥ • ⲡⲁⲓ ⲡⲉ ⲡⲣⲱⲙⲉ • ⲉⲧ ⲛⲁⲙⲓϣⲉ ⲙⲛ̄ ⲙ̄ⲡⲉⲣ‐