ⲟⲩ[ⲙⲁ] ⲛ̄ ⲙ̄ⲕⲟⲧⲕ̄ • ⲙ̄ ⲡⲙⲁⲣⲧⲩⲣⲟⲥ • ⲛ̄ⲧⲁϣⲉⲧϣⲱⲧϥ̄
ⲛ̄ ⲏⲓⲗⲓⲫⲁⲛϯⲛⲟⲛ ⲉϥⲧⲁⲓⲏⲩ • ⲛ̄ⲑⲉ ⲙ̄ ⲡⲁ ⲛⲉⲣⲣⲱⲟⲩ •
ⲛ̄ ⲛⲉϩⲣⲱⲙⲁⲓⲟⲥ • ⲙⲛ︤ⲛ︥ⲥⲁ ⲛⲁⲓ ⲁϥⲛ̄ⲕⲟⲧⲕ̄ ⲛ̄ϭⲓ ⲡⲁⲣⲭⲱⲛ
ⲛ̄ⲧⲉⲩϣⲏ • ⲁⲩⲱ ⲉⲥ ⲡϩⲁⲅⲓⲟⲥ ⲙⲉⲣⲕⲟⲩⲣⲓⲟⲥ • ⲁϥⲟⲩⲱⲛϩ̄
ⲉ ⲣⲟϥ • ⲙ̄ ⲡⲉⲥⲙⲟⲧ ⲛ̄ ⲟⲩⲥⲧⲣⲁⲧⲩⲗⲁⲧⲏⲥ • ⲡⲉϫⲁϥ
ⲛⲁϥ • ϫⲉ ⲉⲕϣⲁⲛⲧⲱⲟⲩⲛ • ▨ⲣ[ⲧ]ⲁⲗⲉ ⲉ ⲡⲕ̄ⲧⲃ̄ⲛⲏ • ⲛⲅ̄
ⲃⲱⲕ ⲉ ⲡⲕ̄ⲏⲓ • ⲁⲩⲱ ⲙ̄ⲡⲣ̄ ⲕⲁⲧⲉⲭⲉⲓ • ⲉ ⲥⲙⲓⲛⲉ ⲙ̄ ⲡⲉⲓ
ϭⲗⲟϭ • ⲛ̄ⲑⲉ ⲛ̄ⲧⲁⲕϫⲟⲟⲥ • ϯⲥⲟⲟⲩⲛ ⲅⲁⲣ ϫⲉ ⲟⲩⲛ̄ •
ⲟⲩⲕⲟⲩⲓ ⲛ̄ ⲁⲙⲉⲗⲓⲁ ⲛⲁϣⲱⲡⲉ ⲙ̄ⲙⲟⲕ • ⲉ ⲧⲃⲉ ⲡⲧⲱϣ
ⲙ̄ ⲡⲙⲁ ⲛ̄ ⲙ̄ⲕⲟⲧⲕ̄ • ⲛ̄ⲧⲁ ⲛⲉⲕⲗⲏⲣⲓⲕⲟⲥ ⲧⲁⲙⲟⲕ • ⲉ
ⲧⲃⲏⲏⲧϥ̄ • ϩⲓ ⲣⲟⲩϩⲉ • ⲁⲗⲗⲁ ϯϥⲓ ⲱⲡ ⲛⲙ̄ⲙⲁⲕ ⲁⲛ •
ϯⲥⲟⲟⲩⲛ̄ ϫⲉ ⲙⲛ︤ⲛ︥ⲥⲁ ⲛⲁⲩ ⲛⲓ̈ⲙ • ⲉⲕⲛⲁϫⲡⲉ ⲉⲓ ⲉ ⲡⲁ ⲧⲟ‐
ⲡⲟⲥ • ⲛ̄ⲧⲁⲛⲁ̄ ⲛⲁⲕ • ⲡⲁⲣⲭⲱⲛ ⲇⲉ ⲁϥⲛⲉϩⲥⲉ • ⲉϩⲙ̄
ⲡϩⲟⲣⲟⲙⲁ ⲉ ϩⲣⲁⲓ • ⲁϥⲣ̄ ϣⲡⲏⲣⲉ ⲉⲙⲁⲧⲉ • | ϣⲟⲣⲡ̄ ⲇⲉ
ⲛ̄ ⲧⲉⲣ ⲉϥϣⲱⲡⲉ • ⲁϥⲃⲱⲕ ⲉ ⲧⲉⲕⲗⲏⲥⲓⲁ(sic) • ⲁϥⲟⲩⲱϣⲧ̄
ⲉϫⲙ̄ ⲡⲥⲱⲙⲁ ⲙ̄ ⲡⲙⲁⲣⲧⲩⲣⲟⲥ • ⲁϥ[ⲉⲓ] ⲉ ⲃⲟⲗ • ⲁϥⲁⲗⲉ
ⲉ ⲛⲉϥⲧⲃ̄ⲛⲟⲟⲩⲉ • ⲁϥⲃⲱⲕ ⲉ ⲡϥ̄ⲏⲓ̈ • ⲛ̄ ⲧⲉⲣⲉ ⲟⲩϩⲟⲟⲩ
ⲇⲉ ⲟⲩⲉⲓⲛⲉ • ϫⲉ ⲛ̄ⲧⲁ ⲡⲁⲣⲭⲱⲛ • ⲉⲓ ϩⲙ̄ ⲡⲙⲁⲣⲧⲏⲣⲓⲟⲛ
ⲙ̄ ⲡⲉⲧ ⲟⲩⲁⲁⲃ • ⲁⲩⲁⲣⲭⲱⲛ ⲛ̄ⲧⲉ ⲧⲡⲟⲗⲓⲥ • ⲥⲱⲧⲙ̄ ⲉ
ⲧⲃⲉ ⲧⲉϥϣⲉⲉⲣⲉ ⲙ̄ ⲡⲁⲣⲑⲉⲛⲟⲥ • ϫⲉ ⲛⲉⲥⲟⲥ ⲉⲙⲁⲧⲉ •
ⲁϥⲧⲛ̄ⲛⲟⲟⲩ ⲛ̄ ϩⲉⲛⲣⲱⲙⲉ ⲛ̄ⲧⲉ ⲧⲡⲟⲗⲓⲥ ϣⲁ ⲣⲟϥ • ⲉϥϫⲱ
ⲙ̄ⲙⲟⲥ • ϫⲉ ⲉⲓⲟⲩⲱϣ ϫⲓ ϩⲱⲓ • ⲛ̄ ⲧⲉⲕϣⲉⲉⲣⲉ ⲙ̄ ⲡⲁ
ϣⲏⲣⲉ • ⲁⲩⲱ ϯⲛⲁⲧⲁϣⲟ ⲧⲉϭⲣⲏⲡⲉ • ϩⲙ̄ ⲡⲛⲟⲩⲃ ⲙⲛ̄
ⲡϩⲁⲧ • ⲁⲩⲱ ϩⲉⲛϩⲙ̄ϩⲁⲗ ⲛ̄ϩⲟⲟⲩⲧ • ⲙⲛ̄ ϩⲉⲛϩⲙ̄ϩⲁⲗ
ⲛ̄ⲥϩⲓⲙⲉ • ⲁⲩⲱ ϩⲉⲛϭⲁⲙⲟⲩⲗ • ϩⲉⲛⲣⲉϥⲡⲗⲉⲓⲁ ϩⲛ̄ ⲑⲁⲗ‐
ⲗⲁⲥⲥⲁ • ⲕⲁⲧⲁ ⲡⲧⲁⲓⲟ ⲛ̄ⲧⲉⲕⲙⲛ︤ⲧ︥ⲛⲟϭ ϩⲓ ⲟⲩⲥⲟⲡ • ⲧⲟⲧⲉ
ⲧⲙⲁⲁⲩ ⲛ̄ ⲧϣⲉⲉⲣⲉ ϣⲏⲙ ⲧⲉⲥϩⲓⲙⲉ ⲙ̄ ⲡⲁⲣⲭⲱⲛ •
ⲁⲥⲙⲟⲩⲧⲉ ⲉ ⲣⲟϥ • ⲁⲥⲧⲁⲙⲟϥ ⲁ ⲡϣⲁϫⲉ • ⲡⲉϫⲉ ⲡⲁⲣ‐
ⲭⲱⲛ • ϫⲉ ⲉϣⲱⲡⲉ ⲙⲓϩⲉ ⲉ ϣⲏⲣⲉ ϣⲏⲙ • ⲛ̄ⲧⲁⲓⲛ̄ⲧϥ̄ ⲉ
ϩⲟⲩⲛ ⲉ ⲡⲁ ⲏⲓ • ⲛ̄ⲧ ⲁⲓⲥϩⲁⲓ ⲛⲁϥ • ⲛ̄ ⲧⲁ ⲡⲣⲟⲥϩⲟⲇⲟⲥ
ⲧⲏⲣⲥ̄ • ⲙⲛ̄ ϭⲟⲙⲙⲟⲓ ⲉ ⲡⲟⲣϫⲥ̄ ⲉ ⲣⲟⲓ ⲉⲛⲉϩ • | ⲁⲩⲱ
ⲡϣⲏⲣⲉ [ϣⲏⲙ] ϫⲉ ⲙⲛ̄ⲧⲁⲓ ⲛ̄ⲥⲁⲃⲗ̄ⲗⲁⲥ • ⲉⲓϭⲱϣⲧ̄ ⲛ̄ⲥⲟⲥ
ⲉⲓϭⲱϣⲧ̄ ⲛ̄ⲥⲁ ⲡⲛⲟⲩⲧⲉ • ⲧⲟⲧⲉ ⲁ ⲧⲉⲥϩⲓ̈ⲙⲉ ⲙ̄ ⲡⲁⲣⲭⲱⲛ •
ϫⲱ ⲛ̄ϩⲱⲃ ⲛⲓⲙ • ⲉ ⲛⲉⲥϩⲓ̈ⲙⲉ ⲛ̄ⲧⲁⲩⲉⲓ • ⲁⲩⲱ ⲁⲩⲃⲱⲕ