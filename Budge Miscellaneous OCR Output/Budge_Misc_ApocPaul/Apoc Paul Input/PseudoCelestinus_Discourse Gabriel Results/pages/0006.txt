ⲅⲁⲃⲣⲓ̈ⲏⲗ • ⲡϥⲁⲓ̈ ϣⲙ̄ ⲛⲟⲩϥⲉ • ⲙ̄ ⲡⲱⲛϩ̄ • ⲛ̄ ⲧⲉⲣ ⲕ̄ⲉⲓ̈
ⲉ ⲧⲙ̄ⲙⲏⲏⲧⲉ (sic) ⲙ̄ⲡⲟⲟⲩ • ϩⲙ̄ ⲡⲉⲓ̈ ⲛⲟϭ ⲛ̄ ϣⲁ • ⲉⲧ ⲡⲟⲣϣ̄
ⲉ ⲃⲟⲗ ⲙ̄ⲡⲟⲟⲩ • ⲛⲅ̄ ⲥⲙⲟⲩ • ⲉ ⲡⲉⲓ̈ ⲛⲟϭ ⲙ̄ ⲙⲏⲏϣⲉ •
ⲉⲧ ⲥⲱⲟⲩϩ ⲉ ϩⲟⲩⲛ • ϩⲙ̄ ⲡⲉⲕⲣⲁⲛ ⲉⲧ ⲟⲩⲁⲁⲃ • Ⲕⲁⲓ̈ ⲅⲁⲣ •
ⲉⲓⲥ ⲡⲉⲕϫ︦ⲥ̄ ϩⲁϩⲧⲏⲛ • ⲙ̄ⲡⲟⲟⲩ • ⲁⲩⲱ ⲡⲉⲛϫⲟⲉⲓⲥ ⲧⲏⲣⲛ̄ •
ⲙⲛ̄ ⲛⲉϥⲁⲅⲅⲉⲗⲟⲥ • ⲧⲏⲣⲟⲩ • ⲉⲧ ⲟⲩⲁⲁⲃ • ⲙⲛ̄ ⲧϥ̄ⲙⲁⲁⲩ •
ⲙ̄ ⲡⲁⲣⲑⲉⲛⲟⲥ • ⲉⲩⲣ̄ ϣⲁ ⲛⲁⲕ • Ⲁⲩⲱ ⲧⲁⲅⲅⲉⲗⲓⲕⲏ ⲧⲏⲣⲥ̄
ⲛ̄ⲁⲥⲱⲙⲁⲧⲟⲥ • ⲉⲩⲣⲁϣⲉ ⲛⲙ̄ⲙⲁⲕ • ϩⲙ̄ ⲡⲉϩⲟⲟⲩ ⲙ̄
ⲡⲟⲩⲱⲛϩ̄ ⲉ ⲃⲟⲗ • ⲙ̄ ⲡⲉⲕⲣⲁⲛ ⲉⲧ ⲟⲩⲁⲁⲃ • Ⲱ̄ ⲅⲁⲃⲣⲓ̈ⲏⲗ
ⲡⲥⲟⲗⲥⲗ̄ • ⲛ̄ⲧⲁⲅⲅⲉⲗⲓ̈ⲕⲏ • ⲁⲩⲱ ⲡϣⲟⲩϣⲟⲩ ⲛ̄ ⲛ̄ⲧⲁⲅⲙⲁ
ⲛ̄ ⲙ̄ⲡⲏⲩⲉ • ⲟⲩⲛⲟϭ ⲧⲉ ⲧⲓ̈ⲙⲏ • ⲛ̄ⲧⲁ ⲡⲛⲟⲩⲧⲉ ⲧⲁⲁⲥ ⲛⲁⲕ |
ϩⲛ̄ ⲧⲡⲉ • ⲙⲛ̄ ⲡⲕⲁϩ • ϩⲛ̄ ⲧⲡⲉ ⲙⲛ̄ • ⲁⲩⲙⲟⲩⲧⲉ ⲉ ⲣⲟⲕ •
ϫⲉ ϥⲁⲓ̈ ϣⲙ̄ ⲛⲟⲩϥⲉ ⲛ̄ ⲛⲓⲁⲓ̈ⲱⲛ • ⲙ̄ ⲡⲟⲩⲟⲉⲓⲛ • ϩⲓϫⲙ̄
ⲡⲕⲁϩ ⲇⲉ ⲁⲩⲙⲟⲩⲧⲉ ⲉ ⲣⲟⲕ • ϫⲉ ⲡⲁⲅⲅⲉⲗⲟⲥ ⲙ̄ ⲡⲣⲁϣⲉ •
ⲉ ⲧⲃⲉ ⲧⲛⲟϭ • ⲛ̄ ⲟⲓ̈ⲕⲟⲛⲟⲙⲓ̈ⲁ • ⲛ̄ϣⲡⲏⲣⲉ ⲛ̄ⲧⲁⲩⲧⲁⲛ‐
ϩⲟⲩⲧⲕ̄ ⲙ̄ⲙⲟⲥ • Ⲱ̄ ⲅⲁⲃⲣⲓ̈ⲏⲗ • ⲡⲇⲓ̈ⲁⲕⲟⲛⲓ̈ⲧⲏⲥ ⲉⲧⲟ ⲛ̄-
ϩⲟⲧ ⲛ̄ⲁⲙⲉ • ⲕⲁⲓ̈ ⲅⲁⲣ ⲛ̄ ⲧⲉⲣⲉ ⲧⲁⲅⲇⲓⲕⲟⲥ ⲧⲱⲟⲩⲛ • ⲉϫⲙ̄
ⲇⲁⲛⲓ̈ⲏⲗ • ⲡⲉⲡⲣⲟⲫⲏⲧⲏⲥ • ⲁⲩⲛⲟⲩϫⲉ ⲙ̄ⲙⲟϥ ⲉ ⲡⲉⲥⲏⲧ
ⲉ ⲡϣⲏⲓ̈ ⲛ̄ ⲛ̄ⲙⲟⲩⲓ̈ • ⲁϥⲑⲗⲓ̈ⲃⲉ ⲉⲙⲁⲧⲉ • ⲉ ⲧⲃⲉ ⲡⲉϩⲕⲟ
ⲙⲛ̄ ⲡⲓ̈ⲃⲉ • ⲡⲁⲣⲭⲁⲅⲅⲉⲗⲟⲥ ⲇⲉ ⲉⲧ ⲟⲩⲁⲁⲃ ⲅⲁⲃⲣⲓ̈ⲏⲗ •
ⲁϥϣⲛ̄ϩⲧⲏϥ ϩⲁ ⲣⲟϥ • ϩⲓⲧⲛ̄ ⲧⲕⲉⲗⲉⲩⲥⲓⲥ ⲙ̄ ⲡϥ︦ϫ︦ⲥ︦ •
Ⲁϥⲁⲙⲁϩⲧⲉ ⲙ̄ ⲡϥⲱ • ⲛ̄ ⲧⲁⲡⲉ ⲛ̄ ⲁⲩⲁⲕⲟⲩⲙ • ⲙⲛ̄
ⲡⲁⲣⲓⲥⲧⲱⲛ ⲉⲧ ⲛ̄ ⲧⲟⲟⲧϥ̄ • ⲁϥⲁϣⲧϥ̄ ϩⲛ̄ ⲑⲟⲣⲙⲏ ⲙ̄
ⲡⲉⲡ︦ⲛ︦ⲁ︦ • ϫⲓⲛ ⲁⲓⲟⲩⲇⲁⲓⲁ ϣⲁ ⲧⲃⲁⲃⲩⲗⲱⲛ • ⲛ̄ ϩⲙⲉ ⲧⲟⲥⲉ
ⲙ̄ⲙⲟⲛⲏ • ⲁϥϫⲓⲧϥ̄ ⲛ̄ⲧⲉⲩⲛⲟⲩ • ⲉ ⲡϣⲏⲓ̈ ⲛ̄ ⲛⲓⲙⲟⲩⲓ̈ •
Ⲁϥϯ ⲙ̄ ⲡⲁⲣⲓⲥⲧⲟⲛ ⲛ̄ ⲇⲁⲛⲓⲏⲗ • ⲁϥⲟⲩⲱⲙ ⲁϥⲥⲙⲟⲩ ⲉ
ⲡⲛⲟⲩⲧⲉ ⲉϥϫⲱ ⲙ̄ⲙⲟⲥ • ϫⲉ ⲁⲕⲣ̄ | ⲡⲁ ⲙⲉⲉⲩⲉ ⲡϫ︦ⲥ︦ ⲙ̄ⲡⲉ
ⲕⲕⲱ ⲛ̄ⲥⲱⲕ ⲛ̄ ⲛⲉⲧ ⲙⲉ ⲙ̄ⲙⲟⲕ • ⲛ̄ⲧⲟϥ ⲟⲛ • ⲡⲉⲛⲧⲁϥ
ϣⲧⲁⲙ • ⲛ̄ⲧⲁⲡⲣⲟ ⲛ̄ ⲙ̄ⲙⲟⲩⲓ̈ • ϫⲉ ⲛ̄ⲛⲉⲩⲉⲛⲱⲭⲗⲉⲓ ⲛⲁϥ
ⲛ̄ⲥⲁϣϥ̄ ⲛ̄ϩⲟⲟⲩ • ⲉϥⲛ̄ ⲡⲉⲥⲏⲧ ⲙ̄ ⲡϣⲏⲓ̈ ⲛ̄ ⲙ̄ⲙⲟⲩⲓ̈ •
ⲅⲁⲃⲣⲓ̈ⲏⲗ ⲡⲁⲣⲭⲁⲅⲅⲉⲗⲟⲥ ⲡⲉⲛⲧ ⲁϥⲟⲩⲱⲛϩ̄ ⲉ ⲃⲟⲗ • ⲉ
ⲇⲁⲛⲓⲏⲗ • ⲁϥⲧⲥⲁⲃⲟϥ ⲉ ⲑⲟⲣⲁⲥⲓⲥ ⲕⲁⲧⲁ ⲑⲉ • ⲉⲧ ⲥⲏϩ •
ϫⲉ ⲅⲁⲃⲣⲓ̈ⲏⲗ • ⲙⲁⲧⲥⲁⲃⲉ ⲛⲁⲓ̈ ⲉ ⲑⲟⲣⲁⲥⲓⲥ • Ⲁⲩⲱ • ϫⲉ
ⲉⲓⲥ ⲡⲣⲱⲙⲉ ⲅⲁⲃⲣⲓ̈ⲏⲗ • ⲁϥⲉⲓ̈ ϣⲁ ⲣⲟⲓ̈ • ⲁϥⲧⲓ ϭⲟⲙ ⲛⲁⲓ̈ •