ⲧⲡⲁⲣⲑⲉⲛⲟⲥ • Ⲱ̄ ⲡⲁⲡⲟⲇⲩⲙⲟⲥ ⲛ̄ ⲧⲁⲡⲟⲇⲩⲙⲓ̈ⲁ ⲙ̄
ⲡⲛⲟⲩⲧⲉ • ⲡⲡⲁⲛⲧⲱⲕⲣⲁⲧⲱⲣ ⲛ̄ ⲧⲙⲛ︦ⲧ︦ⲣⲱⲙⲉ • ⲧⲓ̈ⲟⲩⲱϣ
ⲉ ⲑⲉⲱⲣⲉⲓ̈ ⲙ̄ⲙⲟⲕ • Ⲉⲕϣⲁϫⲉ ⲙⲛ̄ ⲧⲣ̄ⲣⲱ ⲛ̄ ⲛⲉ‐
ϩⲓⲟⲟⲙⲉ • ϯⲟⲩⲱϣ ⲉ ⲛⲁⲩ ⲉ ⲡⲉⲕϩⲟ • ⲉⲧ ϣⲟⲩⲉ ⲣⲁϣⲉ
ⲉ ⲃⲟⲗ • ⲉⲕϣⲁϫⲉ ⲙⲛ̄ ⲧⲉⲧ ⲥⲟⲧⲡ̄ • ⲡⲁⲣⲁ ⲧⲡⲉ ⲙⲛ̄ ⲡⲕⲁϩ •
ⲉⲕⲱϣ ⲉ ⲃⲟⲗ ⲉ ⲣⲟⲥ • ϫⲉ ⲭⲁⲓ̈ⲣⲉ • ⲧⲛ̄ⲧ ⲁⲥϭⲛ̄ ϩⲙⲟⲧ •
ⲡϫ︦ⲥ︦ ⲛⲙ̄ⲙⲉ • Ⲱ̄ ⲡⲉⲥⲧⲣⲁⲧⲟⲡⲉⲧⲁⲣⲭⲟⲥ ⲙ̄ ⲡⲣ̄ⲣⲟ ⲛ̄
ⲛ︦ⲣ︦ⲣⲱⲟⲩ • ⲙⲛ̄ϣϭⲟⲙ ⲙ̄ ⲡⲁ ⲗⲁⲥ • ⲛ̄ϩⲏⲕⲉ • ⲉϫⲱ ⲙ̄
ⲡⲉⲕⲉⲟⲟⲩ • ⲁⲗⲗⲁ ϯⲛⲁϫⲟⲟⲥ ⲉⲙⲁⲧⲉ • ϫⲉ ϥⲥⲙⲁⲙⲁⲁⲧ
ⲛ̄ϭⲓ ⲡⲛⲟⲩⲧⲉ • ⲡⲛⲁⲏⲧ • ⲡⲛ̄ⲧⲁϥϫⲟⲟⲥ ϩⲛ̄ ⲧϥ̄ⲧⲁⲡⲣⲟ • ⲛ̄
ⲛⲟⲩⲧⲉ • ϫⲉ ⲡⲙⲁ ⲉⲧ ⲉⲣⲉ ⲥⲛⲁⲩ | ϩⲓ ϣⲟⲙ︦ⲛ︦ⲧ︦ ⲛ̄ϩⲏⲧϥ̄ •
ϩⲙ̄ ⲡⲁ ⲣⲁⲛ • ϯϣⲟⲟⲡ ⲛⲙ̄ⲙⲁⲩ • ϩⲛ̄ ⲧⲉⲩⲙⲏⲏⲧⲉ • ⲉϣϫⲉ
ⲡⲛⲟⲩⲧⲉ ϣⲟⲟⲡ ⲙⲛ̄ ⲥⲛⲁⲩ ⲛ̄ ϣⲟⲙ︦ⲛ︦ⲧ︦ • ⲏ̄ ⲛⲓⲙ ⲡⲉⲧ‐
ⲛⲁϣϫⲓ ⲏⲡⲉ • ⲙ̄ ⲡⲉϥⲣⲁϣⲉ ⲙ̄ⲡⲟⲟⲩ • ⲙⲛ̄ ⲡⲉϥⲉⲓⲱⲧ ⲛ̄
ⲁⲅⲁⲑⲟⲥ • ⲙⲛ̄ ⲡⲉⲡⲛ︦ⲁ︦ ⲉⲧ ⲟⲩⲁⲁⲃ • ⲉⲩⲛⲁⲩ ⲉ ⲡⲉⲓ ⲛⲟϭ •
ⲙ̄ⲙⲏⲏϣⲉ • ⲛ̄ⲁⲕⲣⲟⲁⲧⲏⲥ • ⲉⲩⲥⲱⲟⲩϩ ⲉ ϩⲟⲩⲛ ⲉⲩϯ ⲉⲟⲟⲩ •
ⲙ̄ ⲡϥ̄ⲛⲟϭ ⲛ̄ ⲁⲣⲭⲁⲅⲅⲉⲗⲟⲥ ⲉⲧ ⲟⲩⲁⲁⲃ ⲅⲁⲃⲣⲓ̈ⲏⲗ •
ⲡⲁⲣⲭⲁⲅⲅⲉⲗⲟⲥ ⲙ̄ ⲡⲣⲁϣⲉ • Ⲁⲛⲟⲛ ϩⲱⲱⲛ ⲙⲁⲣⲛ̄ⲥⲁ‐
ϩⲱⲱⲛ ⲉ ⲃⲟⲗ • ⲛ̄ ϫⲓⲛϭⲟⲛⲥ̄ ⲛⲓⲙ • ⲙⲛ̄ ⲕⲁⲧⲁⲗⲁⲗⲓ̈ⲁ
ⲛⲓⲙ • ⲙⲛ̄ ϫⲓⲟⲩⲁ ⲛⲓⲙ • ⲙⲛ̄ ⲙⲟⲥⲧⲉ ⲛⲓⲙ • ⲙⲛ̄ ϭⲟⲗ
ⲛⲓⲙ • ⲙⲛ̄ ϩⲱⲃ ⲛⲓⲙ • ⲙ̄ ⲡⲟⲛⲩⲣⲟⲛ • ⲛⲁⲓ̈ ⲉⲧⲉ ⲛⲉⲧ ⲉⲓ̈ⲣⲉ
ⲙ̄ⲙⲟⲟⲩ • ϣⲟⲟⲡ ϩⲁ ⲡⲥⲁϩⲟⲩ • ⲕⲁⲓ̈ ⲅⲁⲣ ⲣⲱⲙⲉ ⲛⲓⲙ ⲉⲧ
ϫⲓ ϭⲟⲗ • ⲉϥⲧⲛ̄ⲧⲱⲛ ⲉ ⲡⲇⲓⲁⲃⲟⲗⲟⲥ • ⲡⲁⲓ̈ ⲉⲧⲉ ⲙ̄ⲡ ϥⲁϩⲉ
ⲣⲁⲧϥ̄ ϩⲛ̄ ⲧⲙⲉ ⲉⲛⲉϩ • ⲛⲅ̄ ⲥⲱⲧⲙ̄ ⲁⲛ • ⲉ ⲡⲉⲧ ⲥⲏϩ • ϫⲉ
ⲡϫ︦ⲥ︦ ⲛⲁⲧⲁⲕⲟ | ⲛ̄ ⲟⲩⲟⲛ ⲛⲓⲙ ⲉⲧ ϫⲱ ⲙ̄ ⲡϭⲟⲗ • ⲁⲩⲱ ⲟⲛ
ϫⲉ ⲣϥ̄ϫⲓ ϭⲟⲗ ⲛⲓⲙ • ϩⲉⲛ ⲉ ⲃⲟⲗ ⲁⲛ ⲛⲉ ϩⲛ̄ ⲧⲙⲉ •
Ⲁⲗⲗⲁ ϩⲉⲛ ⲉ ⲃⲟⲗ ⲛⲉ ϩⲙ̄ ⲡⲥⲁⲧⲁⲛⲁⲥ • ⲉ ⲧⲃⲉ ⲡⲁⲓ̈ ⲡⲉⲧ
ⲛⲁϫⲓ ϭⲟⲗ • ⲏ̄ ⲛⲉϥⲱⲣⲕ̄ ⲛ̄ ⲛⲟⲩϫ • ⲉϫⲛ̄ ϩⲉⲛⲥⲕⲉⲩⲉ ⲛ̄ⲧⲉ
ⲡⲓ ⲕⲟⲥⲙⲟⲥ • ϣⲁϥⲃⲱⲕ ⲛϥ̄ⲕⲁⲁⲩ • ⲉϥⲧⲛ̄ⲧⲱⲛ ⲉⲓ̈ⲟⲩⲇⲁⲥ •
ⲡⲉⲥⲕⲁⲣⲓ̈ⲱⲧⲏⲥ • ⲡⲉⲛⲧ ⲁϥⲡⲁⲣⲁⲇⲓⲇⲟⲩ • ⲙ̄ ⲡϥ︦ϫ︦ⲥ︦ • ⲉ ⲧⲃⲉ
ⲭⲣⲏⲙⲁ • ⲙ̄ⲡⲉ ⲥⲱⲧⲙ̄ ⲉ ⲡⲉⲧ ⲥⲏϩ • ϫⲉ ϥⲥ[ϩ]ⲟⲩⲟⲣⲧ̄
ⲛ̄ϭⲓ ⲡⲉⲧ ⲛⲁϫⲉ ⲡⲣⲁⲛ ⲙ̄ ⲡϫ︦ⲥ︦ ⲉϫⲛ̄ ⲟⲩϩⲱⲃ • ⲉϥϣⲟⲩⲉⲓⲧ •
ϯⲟⲩⲱϣ ⲙⲉⲛ ⲉ ϣⲁϫⲉ ⲛⲙ̄ⲙⲏⲧⲛ̄ ⲉ ⲡϩⲏⲩ ⲛ̄ ⲛⲉⲧⲛ̄‐
ⲯⲩⲭⲏ • ⲁⲗⲗⲁ ⲁϥⲧⲓϩⲧⲟⲣ ⲉ ⲣⲟⲓ̈ ⲛ̄ϭⲓ ⲡⲉⲛⲟⲥ ⲙ̄ ⲡⲁⲣⲭ‐