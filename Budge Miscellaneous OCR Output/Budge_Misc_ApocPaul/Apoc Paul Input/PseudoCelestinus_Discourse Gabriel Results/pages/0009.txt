ⲙⲛ̄ ⲡϥ̄ⲛⲟϭ ⲛ̄ ⲁⲣⲭⲁⲅⲅⲉⲗⲟⲥ ⲉⲧ ⲟⲩⲁⲁⲃ ⲅⲁⲃⲣⲓⲏⲗ •
ⲡⲁⲓ̈ ⲉⲧ ⲛ︦ⲣ︦ϣⲁ ⲛⲁϥ ⲙ̄ⲡⲟⲟⲩ • Ⲛⲉⲩⲛ̄ ⲟⲩⲣⲱⲙⲉ ⲇⲉ ⲛ̄
ⲣⲙ̄ⲙⲁⲟ • ϩⲛ̄ ϯⲡⲟⲗⲓ̈ⲥ • ⲉ ⲡϥ̄ⲣⲁⲛ ⲡⲉ ⲫⲓⲗⲓⲡⲡⲟⲥ • ⲡⲁⲓ̈
ⲇⲉ ⲛⲉ | ⲟⲩⲣⲙ̄ⲙⲁⲟ ⲉⲙⲁⲧⲉ ⲡⲉ ϩⲙ̄ ⲡⲛⲟⲩⲃ ⲙⲛ̄ ⲡϩⲁⲧ •
ⲙⲛ̄ ⲛ̄ⲧⲃ̄ⲛⲟⲟⲩⲉ • ⲁⲩⲱ ⲕⲁⲧⲁ ⲑⲉ ⲉⲧⲟⲩϫⲱ ⲙ̄ⲙⲟⲥ • ⲉ
ⲧⲃⲏⲏⲧϥ̄ ⲟⲩⲛ̄ⲧⲁⲁϥ ϩⲟⲩⲟ • ⲉ ⲧⲁⲓ̈ⲟⲩ ⲛ̄ϭⲓ ⲧⲓ̈ⲛⲁⲣⲓ̈ⲟⲛ ⲛ̄
ⲛⲟⲩⲃ • ⲉⲛⲉ ⲟⲩⲛⲟϭ ⲅⲁⲣ ⲡⲉ • ⲙ̄ ⲡⲣⲁⲅⲙⲁⲧⲉⲩⲧⲏⲥ •
ⲉϥϫⲓ̈ⲧⲓ̈ ϩⲛ̄ ϩⲁϩ ⲛ̄ⲭⲱⲣⲁ • ⲁⲩⲱ ⲉⲣⲉ ϩⲁϩ ⲛ̄ⲣⲱⲙⲉ •
ⲣ̄ ϩⲱⲃ ϩⲁ ⲣⲟϥ ϩⲛ̄ ⲛⲉⲭⲱⲣⲁ ⲛ̄ ⲃⲟⲗ ⲉⲩⲉⲓⲛⲉ ⲛⲁϥ ⲛ̄
ⲟⲩⲛⲟϭ ⲙ̄ ⲡⲣⲁⲅⲙⲁⲧⲓ̈ⲁ • ϩⲛ̄ ⲡⲉⲭⲱⲣⲁ ⲧⲏⲣⲟⲩ • ⲁⲩⲱ
ⲛⲉⲩⲥⲙⲟⲩ ⲉ ⲣⲟϥ ⲉⲙⲁⲧⲉ ⲉ ⲧⲃⲉ ⲧϥ̄ϭⲓⲛⲣ̄ ϩⲱⲃ • ⲉⲧ
ⲛⲁⲛⲟⲩⲥ • ⲡⲁⲓ̈ ⲇⲉ ⲛⲉ ⲟⲩⲁⲅⲁⲡⲏⲧⲟⲥ ⲡⲉ ⲙ̄ ⲙⲁⲓ̈ ϩⲏⲕⲉ •
ⲛ̄ⲁⲅⲁⲑⲟⲥ • Ⲁⲩⲱ ⲛϥ̄ϯ ⲛ̄ ϩⲉⲛⲛⲟϭ ⲛ̄ⲁⲅⲁⲡⲏ ⲛ̄ⲁϣⲟⲟⲩ
ⲛ ⲛ̄ϩⲏⲕⲉ • ⲙⲛ̄ ⲛ̄ⲟⲣⲫⲁⲛⲟⲥ • Ⲁⲩⲱ ⲟⲛ • ⲛϥ̄ϯ ⲛ̄ ϩⲉⲛ‐
ⲛⲟϭ ⲛ̄ⲁⲅⲁⲡⲉ • ⲉ ϩⲟⲩⲛ ⲉ ⲡⲧⲟⲡⲟⲥ ⲙ̄ ⲡⲁⲣⲭⲁⲅⲅⲉⲗⲟⲥ
ⲉⲧ ⲟⲩⲁⲁⲃ • ⲅⲁⲃⲣⲓ̈ⲏⲗ • Ⲉⲡⲉⲓ ⲇⲏ • ⲛϥ̄ⲟⲩⲏⲏϩ ϩⲓⲧⲟⲩⲱϥ •
ⲙ̄ ⲡⲧⲟⲡⲟⲥ ⲙ̄ ⲡⲁⲣⲭⲁⲅⲅⲉⲗⲟⲥ ⲉⲧ ⲟⲩⲁⲁⲃ ⲅⲁⲃⲣⲓ̈ⲏⲗ •
Ⲛⲉⲩⲛ̄ ⲟⲩⲣⲱⲙⲉ ⲇⲉ ⲛ̄ϩⲏⲕⲉ • ⲟⲩⲏⲏϩ • ϩⲓⲧⲟⲩⲱϥ |
ⲉ ⲡϥ̄ⲣⲁⲛ ⲡⲉ ⲥⲧⲉⲫⲁⲛⲟⲥ • ⲡⲁⲓ̈ ⲇⲉ ⲛⲉϥϣⲁⲁⲧ •
ⲛ̄ⲧⲉϩⲣⲉ ⲙ̄ ⲡⲉϩⲟⲟⲩ ⲡⲉϩⲟⲟⲩ • ⲫⲓ̈ⲗⲓⲡⲡⲟⲥ ⲇⲉ ⲡⲣⲱⲙⲉ
ⲛ̄ ⲣⲙ̄ⲙⲁⲟ • ⲛⲉϥⲭⲱⲣⲏⲅⲉⲓ̈ ⲙ̄ ⲡⲣⲱⲙⲉ ⲛ̄ϩⲏⲕⲉ • ⲛ̄
ⲧϥ̄ⲭⲣⲓ̈ⲁ • ⲧⲏⲣⲥ̄ ⲕⲁⲧⲁ ⲟⲩⲁⲅⲁⲡⲉ ⲛ̄ⲧⲉ ⲡⲛⲟⲩⲧⲉ ϩⲓ̈ⲧⲛ̄
ⲧϥ̄ⲙⲛ︦ⲧ︦ⲁⲅⲁⲑⲟⲥ • ⲉⲡⲉⲓ̈ ⲇⲏ • ⲛϥ̄ⲟⲩⲏⲏϩ ϩⲓ̈ⲧⲟⲩⲱϥ •
ⲕⲁⲧⲁ ⲑⲉ ⲛ̄ⲧⲁⲓϣⲣ︦ⲡ︦ ϫⲟⲟⲥ • Ⲥⲧⲉⲫⲁⲛⲟⲥ ⲇⲉ ⲡⲣⲱⲙⲉ
ⲛ̄ ϩⲏⲕⲉ ⲛⲉϥⲛⲟⲓ̈ ⲛ̄ⲥϩⲁⲓ̈ ⲕⲁⲗⲱⲥ • ⲡⲣⲙ̄ⲙⲁⲟ ⲇⲉ • ⲛⲉ
ⲟⲩⲁⲫⲉⲗⲗⲓⲥ ⲡⲉ • ⲛⲉϥⲛⲟⲓ̈ ⲁⲛ ⲛ̄ⲥϩⲁⲓ̈ • ⲁⲩⲱ ϩⲁϩ ⲛ̄ⲥⲟⲡ •
ⲛⲉϣⲁϥⲧⲣⲉ ⲥⲧⲉⲫⲁⲛⲟⲥ ⲡⲣⲱⲙⲉ ⲛ̄ϩⲏⲕⲉ • ⲥⲙⲛ̄ ⲛⲉϥⲗⲟ‐
ⲅⲟⲥ ⲛⲁϥ • ⲙⲛ̄ ⲛⲉϥⲉⲡⲓⲧⲣⲟⲡⲟⲥ • ⲙⲛ̄ ⲛ̄ⲣⲱⲙⲉ • ⲉⲧ
ⲡⲣⲁⲅⲙⲁⲧⲉⲩⲉ ϩⲁ ⲣⲟϥ • Ⲁⲩⲱ ⲛⲉ ⲁϥⲧⲁⲛϩⲟⲩⲧϥ̄ ⲉ
ⲛⲉϥⲗⲟⲅⲟⲥ • ⲧⲏⲣⲟⲩ • ⲉϥⲥϩⲁⲓ̈ ⲛ̄ⲥⲁ ϩⲱⲃ ⲛⲓⲙ • ⲉ ⲡⲱϥ
ⲡⲉ • Ⲁⲩⲱ ϩⲁϩ ⲛ̄ⲥⲟⲡ • ⲁⲛⲣⲱⲙⲉ ⲉⲧ ϫⲓⲧⲓ̈ ⲙⲛ̄ ⲡⲣⲙ̄‐
ⲙⲁⲟ • ⲧⲓ̈ ⲛ̄ ϩⲉⲛⲛⲟϭ ⲛ̄ⲭⲣⲏⲙⲁ ⲙ̄ ⲡⲣⲱⲙⲉ ⲛ̄ ϩⲏ|ⲕⲉ •
ϩⲛ̄ ⲟⲩϩⲱⲡ ⲧⲁⲣϥ̄ⲗⲁⲛⲑⲁⲛⲉ • ⲙ̄ ⲡⲣⲙ̄ⲙⲁⲟ ϩⲛ̄ ⲛⲉϥ‐
ⲗⲟⲅⲟⲥ • ⲧⲁⲣⲟⲩϥⲓ̈ ⲙ̄ ⲡⲉⲧ ϩⲁϩⲧⲏⲩ ϫⲉ ⲛ̄ ⲛⲉϥⲉⲓⲙⲉ