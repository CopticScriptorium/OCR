ϩⲙ̄ ⲡⲕⲁϩ ⲛ̄ ⲛⲁⲩ ⲛⲓⲙ • ⲛ̄ⲑⲉ ⲛ̄ ⲛ̄ϣⲏⲣⲉ ϣⲏⲙ • ⲛⲉϥ ϩⲙ̄
ⲡⲧⲟⲡⲟⲥ • ϩⲱⲱϥ • ⲉϥⲛ̄ⲕⲟⲧⲕ̄ • ⲉϥⲡⲁⲣⲁⲕⲁⲗⲉⲓ̈ ⲙ̄ ⲡⲁⲣⲭ‐
ⲁⲅⲅⲉⲗⲟⲥ ⲉ ⲧⲣϥ̄ⲭⲁⲣⲓⲍⲉ ⲛⲁϥ ⲙ̄ ⲡⲧⲁⲗϭⲟ • Ⲡⲣⲱⲙⲉ
ⲇⲉ ⲉⲧ ⲥⲏϭ • ⲛϥ︦ⲛ︦ⲕⲟⲧⲕ̄ ϩⲓⲧⲟⲩⲱϥ • ⲙ̄ ⲡⲧⲟⲡⲟⲥ • ⲉϥⲧⲓ̈
ⲧⲕⲁⲥ ⲉ ⲛϥ̄ⲟⲩⲣⲏⲏⲧⲉ • Ⲁⲩⲱ ⲛ̄ⲧⲟⲟⲩ ⲙ̄ ⲡⲉⲥⲛⲁⲩ ⲛⲉⲩ‐
ϣⲓ̈ⲛⲉ ⲙ̄ ⲡⲥ̄ⲛⲁⲩ • ⲛ̄ⲥⲁ ⲡⲧⲁⲗϭⲟ ⲉ ⲃⲟⲗ • ϩⲓ ⲧⲟⲟⲧϥ̄ •
ⲙ̄ ⲡⲁⲣⲭⲁⲅⲅⲉⲗⲟⲥ • ⲉⲧ ⲟⲩⲁⲁⲃ • ⲅⲁⲃⲣⲓ̈ⲏⲗ ϩⲛ̄ ⲧⲉⲩⲛⲟⲩ
ⲉⲧ ⲙ̄ⲙⲁⲩ ⲁ ⲡⲁⲣⲭⲁⲅⲅⲉⲗⲟⲥ ϣⲛ̄ ϩⲧⲏϥ ϩⲁ ⲣⲟⲟⲩ •
ⲁϥⲣ̄ϩⲛⲁϥ ϩⲛ̄ ⲧϥ̄|ⲙⲛ︦ⲧ︦ⲁⲅⲁⲑⲟⲥ • ⲉ ⲭⲁⲣⲓⲍⲉ ⲛⲁⲩ ⲙ̄
ⲡⲧⲁⲗϭⲟ • ⲙ̄ ⲡⲉⲥⲛⲁⲩ • ⲛ̄ ⲟⲩⲥⲟⲡ ⲛ̄ ⲟⲩⲱⲧ • ⲁⲩⲱ ⲛ̄ ⲧⲉⲓ̈
ϩⲉ • ⲁϥⲱⲛϩ̄ ⲉ ⲃⲟⲗ ⲉ ⲡⲉⲧ ⲥⲏϫ ϩⲛ̄ ⲟⲩϩⲟⲣⲟⲙⲁ • ⲙ̄
ⲡⲉⲥⲙⲟⲧ ⲛ̄ ⲟⲩⲣⲱⲙⲉ ⲛ̄ ⲟⲩⲟⲉⲓⲛ • ⲉⲣⲉ ⲡⲉϥϩⲟ ⲛⲏϫ •
ⲁⲕⲧⲓⲛ ⲛ̄ ⲟⲩⲟⲉⲓⲛ ⲉ ⲃⲟⲗ • ⲡⲉϫⲁϥ ⲙ̄ ⲡⲣⲱⲙⲉ ⲉⲧ ⲥⲏϭ •
ϫⲉ ⲉϣⲱⲡⲉ • ⲉⲕⲟⲩⲱϣ ⲉⲙⲁⲧⲉ ⲙ̄ ⲡⲧⲁⲗϭⲟ • ⲁⲩⲱ ⲛ̄ⲧⲉ
ⲡⲟⲩϫⲁⲓ̈ • ϣⲱⲡⲉ ⲛⲁⲕ • ⲛⲅ̄ ⲙⲟⲟϣⲉ ⲛ̄ ⲛⲉⲕⲟⲩⲣⲏⲏⲧⲉ •
ⲛ̄ⲑⲉ ⲛⲣⲱⲙⲉ ⲛⲓⲙ • ⲡⲣⲟⲥⲉⲭⲉⲓ ⲉ ⲣⲟⲕ • ϣⲁⲛⲧⲉ ⲛ̄ⲣⲱⲙⲉ
ⲧⲏⲣⲟⲩ • ⲉⲧ ϩⲙ̄ ⲡⲧⲟⲡⲟⲥ • ⲛ̄ⲕⲟⲧⲕ̄ ⲛ̄ⲥⲉⲃⲱⲕ • ⲉⲕϣⲁⲛ‐
ⲉⲓⲙⲉ • ϫⲉ ⲁⲩⲱⲃϣ̄ ⲧⲏⲣⲟⲩ • ⲧⲱⲟⲩⲛ ϩⲱⲱⲕ • ⲛⲅ̄ ⲥⲓⲗⲁ •
ⲛ̄ ⲛⲉⲕϭⲓϫ • ⲙⲛ̄ ⲛⲉⲕⲟⲩⲣⲏⲏⲧⲉ ⲛⲅ̄ ⲃⲱⲕ ϩⲁϩⲧⲏ ⲙⲁ ⲛ̄
ⲛ̄ⲕⲟⲧⲕ̄ ⲙ̄ ⲡⲣⲙ̄ⲙⲁⲟ • ⲉⲧ ⲧⲓ ⲧⲕⲁⲥ ⲉ ⲛϥ̄ⲟⲩⲣⲏⲏⲧⲉ • ⲛⲅ̄
ⲁⲣⲭⲉⲓ̈ ⲛ̄ ϥⲓ̄ ⲙ̄ ⲡⲉⲡⲣⲏϣ ⲉⲧ ϩⲓ ϫⲱϥ • ⲁⲩⲱ ⲉⲕⲛⲁ‐
ⲙⲁⲁⲧⲉ ⲙ̄ ⲡⲧⲁⲗϭⲟ • ⲛⲅ̄ ⲙⲟⲟϣⲉ ⲛ̄ ⲛⲉⲕⲟⲩⲣⲏⲏⲧⲉ •
ⲛ̄ⲧⲉⲩⲛⲟⲩ ⲛⲅ̄ ⲟⲩϫⲁⲓ̈ • ⲛⲅ̄ ⲃⲱⲕ ⲉ ⲡⲉⲕⲏⲓ̈ ⲛ̄ⲑⲉ ⲛ̄ ⲟⲩⲁ
ⲉⲧⲉ ⲛⲉϥ|ϣⲱⲛⲉ ⲉⲛⲉϩ • ⲡⲣⲱⲙⲉ ⲇⲉ ⲛ̄ ⲧⲉⲣ ϥ̄ⲛⲉϩⲥⲉ •
ⲉ ϩⲣⲁⲓ̈ ϩⲙ̄ ⲡϩⲟⲣⲟⲙⲁ • ⲁϥⲣ̄ ϣⲡⲏⲣⲉ • ⲁⲩⲱ ⲡⲉϫⲁϥ
ϩⲣⲁⲓ̈ ⲛ̄ϩⲏⲧϥ̄ • ϫⲉ ⲁⲗⲏⲑⲱⲥ • ⲛ̄ⲧⲁⲩⲣ̄ ϩⲁⲗ ⲙ̄ⲙⲟⲓ̈ ϩⲛ̄
ⲧⲓⲣⲁⲥⲟⲩ • ⲉⲓ̈ϣⲁⲛⲣ̄ ⲡⲁⲓ̈ • ⲛ̄ⲧⲁⲃⲱⲕ ϫⲉ ⲉⲓ̈ⲛⲁϥⲓ̈ • ⲙ̄
ⲡϩⲟⲓ̈ⲧⲉ • ⲙ̄ ⲡⲣⲙ̄ⲙⲁⲟ • ⲥⲛⲁϣⲱⲡⲉ ⲛϥ̄ⲛⲉϩⲥⲉ • ⲉ ϩⲣⲁⲓ̈
ⲛ̄ⲧⲉ ⲛⲉϥϩⲙ̄ϩⲁⲗ • ϭⲟⲡⲧ̄ • Ⲉⲡⲉⲓ̈ ⲇⲏ • ⲙⲛ̄ϣϭⲟⲙ ⲙ̄‐
ⲙⲟⲓ̈ • ⲉⲓⲥⲏϭ ⲛ̄ⲥⲉⲡⲁⲣⲁⲇⲓⲇⲟⲩ ⲙ̄ⲙⲟⲓ̈ ⲉ ⲧⲟⲟⲧⲥ̄ ⲙ̄ ⲡⲉ‐
ⲡⲁⲣⲭⲟⲥ • ⲛ̄ ⲧⲡⲟⲗⲓⲥ • ⲛϥ̄ϩⲱⲧⲃ̄ ⲙ̄ⲙⲟⲓ̈ • ⲛ̄ⲧⲁⲃⲱⲕ
ⲉⲓϣⲓⲛⲉ ⲛ̄ⲥⲁ ⲉⲩⲧⲁⲗϭⲟ • ⲙ̄ ⲡⲁⲥⲱⲙⲁ • ⲛ̄ⲧⲁⲧⲓ ⲟⲥⲉ ⲛ̄
ⲧⲁ ⲯⲩⲭⲏ • ϩⲓ̈ⲧⲛ̄ ⲛ̄ⲃⲁⲥⲁⲛⲟⲥ ⲉⲧⲟⲩⲛⲁⲧⲁⲁϥ ⲛⲁⲓ̈ • ⲛ̄ⲧⲓ̈-
ⲛⲁⲣ̄ ⲡⲁⲓ̈ ⲁⲛ ϣⲁ ⲉⲛⲉϩ • Ⲛ̄ⲧⲉⲩϣⲏ ⲇⲉ ⲟⲛ ⲉⲧ ⲛⲏⲩ •