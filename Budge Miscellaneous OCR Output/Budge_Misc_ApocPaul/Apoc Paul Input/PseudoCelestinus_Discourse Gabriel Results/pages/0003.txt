ⲛ̄ⲧⲁϥⲉⲓ̈ ϩⲛ̄ ⲟⲩⲑⲃ̄ⲃⲓ̈ⲟ • ⲁϥⲫⲟⲣⲉⲓ̈ • ⲛ̄ ⲟⲩⲥⲁⲣⲝ̄ ⲉ ⲧⲃⲏⲏⲧⲛ̄ •
ⲉⲩⲛⲟⲩⲧⲉ ⲡⲉ ϩⲓ ⲣⲱⲙⲉ • ⲙ̄ⲡⲉ ⲧϥ̄ⲙⲛ︦ⲧ︦ⲛⲟⲩⲧⲉ ⲡⲱⲣϫ̄ ⲉ
ⲧϥ̄ⲙⲛ︦ⲧ︦ⲣⲱⲙⲉ • ⲛ̄ ⲟⲩⲣⲓⲕⲉ ⲛ̄ⲃⲁⲗ • ⲙⲉ ⲅⲉⲛⲟⲓ̈ⲧⲟ • ⲁⲗⲗⲁ
ⲉϥⲟ ⲛ̄ ⲛⲟⲩⲧⲉ ϩⲓ ⲣⲱⲙⲉ • ϩⲛ̄ ⲟⲩϫⲱⲕ • ϩⲓ ⲟⲩⲥⲟⲡ • ϩⲛ̄
ⲧⲕⲁⲗⲁϩⲏ ⲛ̄ ⲧϥ̄ⲙⲁⲁⲩ • Ⲁⲥϫⲡⲟϥ • ⲉϥⲟ ⲛ̄ ⲛⲟⲩⲧⲉ • ϩⲓ
ⲣⲱⲙⲉ • ⲁⲩⲥⲣ︦ⲟ︦ⲩ︦ ⲙ̄ⲙⲟϥ • ⲉϥⲟ ⲛ̄ ⲛⲟⲩⲧⲉ ϩⲓ ⲣⲱⲙⲉ • Ⲁϥⲣ̄
ⲥⲁⲣⲝ̄ ⲛ̄ ⲟⲩⲁ ⲛ̄ ⲟⲩⲱⲧ • ϩⲛ̄ ⲧⲙⲛ︦ⲧ︦ⲛⲟⲩⲧⲉ • ϩⲛ̄ ⲟⲩⲫⲩⲥⲓⲥ
ⲛ̄ ⲟⲩⲱⲧ • ⲛ̄ ⲁⲧ ⲡⲱⲣϫ̄ ⲛ̄ ⲁⲧ ϣⲓⲃⲉ • ⲛ̄ ⲁⲧ ⲟⲩⲉ ⲉ ⲃⲟⲗ •
ⲛ̄ ⲛⲉⲩⲉⲣⲏⲩ • Ⲁⲙⲟⲩ ⲧⲉⲛⲟⲩ ⲱ̄ ⲛⲥ̄ⲧⲱⲣⲓ̈ⲟⲥ • ⲡⲁⲧ ⲛⲟⲩⲧⲉ
ⲛⲁⲙⲉ • Ⲁⲩⲱ ⲡⲁⲧ ⲧⲁⲡⲣⲟ • ⲛ̄ ϣⲟⲩⲧⲟⲙⲥ̄ • ⲛⲅ̄ ⲥⲓ̈ ⲛ̄
ϣⲓⲡⲉ • ⲁⲩⲱ ⲛⲅ̄ ⲁⲥⲭⲩⲙⲟⲛⲏ • Ⲁⲙⲟⲩ ⲧⲉⲛⲟⲩ • ⲛⲅ̄
ⲛⲁⲩ • ⲉ ⲡⲣ︤ⲣⲟ ⲡⲉⲭ︦ⲥ︦ • ⲡⲓ̈ⲟⲩⲁ ⲡⲓ̈ⲟⲩⲁ ⲡⲉ • ⲉϥⲟ ⲛ̄
ⲛⲟⲩⲧⲉ ϩⲓ ⲣⲱⲙⲉ • ⲉⲣⲉ ⲛⲣ̄ⲣⲱⲟⲩ • ⲙⲛ̄ ⲛⲥ̄ⲧⲣⲁⲧⲉⲩⲙⲁ •
ⲛⲏⲩ • ⲉⲩⲡⲣⲟⲥⲕⲩⲛⲏ • ⲛⲁϥ • ⲁⲩⲱ ⲉⲣⲉ ⲧⲟⲓ̈ⲕⲟⲩⲙⲉⲛⲏ
ⲧⲏⲣⲥ̄ ϫⲓ̈ ⲉ ⲃⲟⲗ ϩⲙ̄ | ⲡϥ̄ⲥⲱⲙⲁ • ⲙⲛ̄ ⲡϥ̄ⲥⲛⲟϥ • ⲉⲩⲱϣ
ⲉ ⲃⲟⲗ ϩⲛ̄ ⲧⲉⲫⲱⲛⲏ • ⲙ̄ ⲡⲙⲁⲕⲁⲣⲓ̈ⲟⲥ ⲉⲧ ⲙ̄ⲙⲁⲩ • ϫⲉ
ⲁⲣⲓ̈ ⲡⲁ ⲙⲉⲉⲩⲉ ⲉ ⲡϫ︦ⲥ︦ • ⲉⲕϣⲁⲛⲉⲓ̈ ϩⲛ̄ ⲧⲕ̄ⲙⲛ︦ⲧ︦ⲉⲣⲟ • ⲛ̄ⲧⲟⲕ
ⲇⲉ ⲱ̄ ⲡⲁⲛϩⲟⲥⲓⲟⲥ • ⲁⲕϣⲱⲱⲛⲉ • ⲙ̄ ⲡⲉⲕⲉⲟⲟⲩ • ⲁⲩⲱ
ⲉⲕⲛⲁⲙⲟⲩ ϩⲛ̄ ⲧⲕ̄ⲝⲟⲣⲓⲥϯⲁ • ⲉ ⲧⲃⲉ ⲧⲕ̄ⲙⲛ︦ⲧ︦ⲣϥ̄ϫⲓⲟⲩⲁ •
ⲙⲛ̄ ⲡⲉⲕⲗⲁⲥ • ⲉⲧ ⲙⲉϩ ⲙ̄ ⲙⲁⲧⲟⲩ • Ⲁⲗⲗⲁ ⲡⲁⲣⲁ ⲕⲉ
ⲕⲟⲩⲓ̈ • ⲁⲛⲃⲱⲕ ⲁⲛⲣ̄ ⲡⲱⲃϣ̄ ⲙ̄ ⲡⲉⲕⲧⲁⲓ̈ⲟ • ⲙⲛ̄ ⲡⲉⲕⲉⲟⲟⲩ •
ⲱ̄ ⲡⲛⲟϭ • ⲛ̄ ⲁⲣⲭⲁⲅⲅⲉⲗⲟⲥ • ⲅⲁⲃⲣⲓ̈ⲏⲗ • Ⲁⲗⲗⲁ
ⲙⲁ ⲛⲁⲛ ⲛ̄ ⲟⲩⲥⲩⲛⲅⲛⲱⲙⲏ • ϫⲉ ⲧⲓ̈ϭⲟϫⲃ̄ ⲉⲙⲁⲧⲉ
ϩⲛ̄ ⲛⲁⲡⲣⲁⲝⲓⲥ • ⲁⲩⲱ ⲙⲛ̄ϣϭⲟⲙ ⲛ̄ ⲧⲁ ⲧⲁⲡⲣⲟ • ⲛ̄
ⲁⲥ[ⲑⲉ]ⲛⲏⲥ • ⲉ ϫⲱ ⲙ̄ ⲡⲉⲕ[ⲉ]ⲟⲟⲩ • ⲡⲁⲓ̈ ⲛ̄ⲧⲁ ⲡⲛ[ⲟⲩ]ⲧⲉ
ⲧⲁⲁϥ ⲛⲁⲕ ⲱ̄ Ⲅⲁⲃⲣⲓ̈ⲏⲗ • ⲡⲁⲣⲭⲁⲅⲅⲉⲗⲟⲥ ⲙ̄ ⲡⲣⲁϣⲉ •
Ⲁϣ ⲛ̄ ⲗⲁⲥ • ⲛ̄ ⲥⲁⲣⲝ̄ • ⲏ̄ ⲧⲁⲡⲣⲟ ⲛ̄ⲣⲱⲙⲉ • ⲡⲉⲧ ⲛⲁϣϫⲱ
ⲙ̄ ⲡⲉⲕⲧⲁⲓ̈ⲟ • Ⲱ̄ ⲡⲗⲓⲧⲟⲩⲣⲅⲟⲥ ⲉⲧ ⲟⲩⲁⲁⲃ • Ⲛ̄ⲧⲉ ⲡⲛⲟϭ
ⲛ︦ⲣ︦ⲣⲟ ⲙ̄ (?) ⲡⲁ ϩⲟ • ⲉⲧ ϣⲟⲩⲓ (?) ⲣⲁϣⲉ ⲉ ⲃⲟⲗ • Ⲱ̄
Ⲅⲁⲃⲣⲓ̈ⲏⲗ ⲡϥⲁⲓ̈ ϣ[ⲙ̄ ⲛⲟⲩ]ϥⲉ ⲛ̄ ⲧⲁⲅⲅⲉⲗⲓⲕ[ⲏ] • |
Ⲱ̄ ⲡⲇⲓ̈ⲁⲕⲟⲛⲓⲧⲏⲥ ⲛ̄ⲁⲙⲉ • ⲉⲧ ⲇⲓ̈ⲁⲕⲟⲛⲉⲓ̈ ⲉ ⲡⲉϫⲡⲟ •
ⲙ̄ ⲡϥ̄ϫⲥ̄ • Ⲱ̄ ⲡⲉϩⲣⲏⲧⲱⲣ ⲛ̄ ⲧⲁⲗⲓⲑⲓⲁ • ⲡⲕⲩⲣⲓ̈ⲝ ⲛ̄
ⲧⲙⲛ︦ⲧ︦ⲉⲣⲟ • ⲛ̄ ⲙ̄ⲡⲏⲩⲉ • [ϯ]ⲟⲩⲱϣ ⲉ ⲛⲁⲩ ⲉ ⲣⲟⲕ • ⲱ̄
ⲡⲁⲣⲭⲁⲅⲅⲉⲗⲟⲥ ⲉⲧ ⲟⲩⲁⲁⲃ ⲅⲁⲃⲣⲓ̈ⲏⲗ • ⲉⲕϣⲁϫⲉ ⲙⲛ̄