ⲡⲁ ⲙⲟⲩ • ⲛ̄ⲧⲉⲩⲛⲟⲩ ⲇⲉ ⲡⲁⲣⲭⲁⲅⲅⲉⲗⲟⲥ Ⲅⲁⲃⲣⲓ̈ⲏⲗ •
ⲥⲱⲧⲙ̄ ⲉ ⲡⲥⲟⲡⲥⲡ̄ ⲙ̄ ⲡⲣⲱⲙⲉ • ⲁϥⲟⲩⲱϣ ⲉ ⲭⲁⲣⲓⲍⲉ ⲙ̄
ⲡⲧⲁⲗϭⲟ ⲙ̄ ⲡϥ̄ϣⲏⲣⲉ • ϫⲉ ⲟⲩϣⲁⲛⲉϩⲧⲏϥ ⲡⲉ • Ⲁⲩⲱ
ⲁϥⲉⲓⲛⲉ ⲛ̄ ⲟⲩⲕⲟⲩⲓ̈ ⲛ̄ ϩⲓⲛⲏⲃ • ⲉϫⲙ̄ ⲡϣⲏⲣⲉ ϣⲏⲙ •
Ⲁϥⲱⲃϣ̄ ⲡⲁⲣⲁⲧϥ̄ⲥⲩ[ⲛⲏ]ⲑⲓ̈ⲁ • ⲉⲛⲉ ⲙⲉϥⲱⲃϣ̄ ⲙ̄ ⲡⲉϩⲟⲟⲩ •
ⲙⲛ̄ ⲧⲉⲩϣⲏ • ⲉϥϫⲓϣ|ⲕⲁⲕ ⲉ ⲃⲟⲗ • ⲉ ⲧⲃⲉ ⲡⲛⲟϭ ⲛ̄
ϯ ⲧⲕⲁⲥ • ⲉⲧ ⲟⲩⲱⲙ ⲙ̄ⲙⲟϥ • Ⲁⲩⲱ ⲛ̄ ⲧⲉⲣ ϥ̄ⲱⲃϣ̄
ⲡⲁⲣⲭⲁⲅⲅⲉⲗⲟⲥ ⲉⲧ ⲟⲩⲁⲁⲃ ⲅⲁⲃⲣⲓ̈ⲏⲗ • ⲉⲓ̈ ϣⲁ ⲡϣⲏⲣⲉ
ϣⲏⲙ • ϩⲛ̄ ⲟⲩϩⲟⲣⲟⲙⲁ • ⲉϥⲫⲟⲣⲉⲓ̈ ⲛ̄ ⲟⲩⲛⲟϭ ⲛ̄ ⲉⲟⲟⲩ •
ⲛ̄ ⲁⲧ ϣⲁϫⲉ • ⲉ ⲣⲟϥ • ⲉⲣⲉ ⲟⲩⲥⲧⲟⲗⲏ • ⲛⲏϫ ⲁⲕⲧⲓⲛ ⲛ̄
ⲟⲩⲟⲉⲓⲛ ⲉ ⲃⲟⲗ • ϭⲟⲗⲉ ⲉ ⲣⲟϥ • ⲡⲉϫⲁϥ ⲛⲁϥ • ϫⲉ ⲉⲓⲥ
ϩⲏⲏⲧⲉ • Ⲁⲓ̈ϥⲓ̈ ⲛ̄ϩⲏⲧⲕ̄ ⲙ̄ ⲡⲉⲧⲕⲁⲥ • ⲁⲩⲱ ⲙⲛ̄ ⲗⲁⲁⲩ
ⲛ̄ϩⲓⲥⲉ • ⲛⲁⲧⲁϩⲟⲕ • ϫⲓⲛ ⲙ̄ ⲡⲓ ⲛⲁⲩ • ⲡϩⲣ̄ϣⲉⲣⲉ • ⲡⲉϫⲁϥ •
ϫⲉ ⲡⲁ ϫ︤ⲥ︥ ⲛ̄ⲧⲕ̄ ⲛⲓⲙ • ⲛ̄ ⲧⲉⲓ ϩⲉ • ⲉⲣⲉ ⲡⲉⲓ̈ ⲛⲟϭ ⲛ̄ ⲉⲟⲟⲩ •
ⲕⲱⲧⲉ ⲉ ⲣⲟⲕ • ⲡⲉϫⲁϥ ⲛⲁϥ • ϫⲉ ⲁⲛⲟⲕ ⲡⲉ ⲅⲁⲃⲣⲓ̈ⲏⲗ •
ⲡⲁⲣⲭⲁⲅⲅⲉⲗⲟⲥ • ⲁⲩⲱ ⲛ̄ⲧⲉⲩⲛⲟⲩ ⲁϥϩⲟⲡϥ̄ ⲙ̄ ⲡⲉϥⲙ̄ⲧⲟ
ⲉ ⲃⲟⲗ • ⲛ̄ ⲧⲉⲣ ϥ̄ⲛⲉϩⲥⲉ ⲇⲉ ⲉ ϩⲧⲟⲟⲩⲉ • ⲁϥϩⲉ ⲉ ⲡϥ̄‐
ⲥⲱⲙⲁ • ⲉϥⲙⲉϩ ⲛ̄ⲃⲱⲧⲉ • ⲁⲩⲱ ⲛ̄ ⲧⲉⲣ ϥ̄ⲁⲓⲥⲑⲁⲛⲉ • ⲉ
ⲡⲧⲁⲗϭⲟ • ⲛ̄ⲧⲁϥϣⲱⲡⲉ ⲙ̄ⲙⲟϥ • Ⲁⲩⲱ ϫⲉ ⲙⲛ̄ ⲗⲁⲁⲩ
ⲛ̄ ⲧⲕⲁⲥ ϩⲓ̈ ⲡϥ̄ⲥⲱⲙⲁ • ⲁⲩⲱ ⲁϥϥⲟϭϥ̄ ϩⲓ̈ϫⲙ̄ ⲡϥ̄ⲙⲁ | ⲛ̄
ⲛ̄ⲕⲟⲧⲕ̄ • ⲁϥⲁϩⲉ ⲣⲁⲧϥ̄ • ⲁϥⲙⲟⲟϣⲉ • ⲉϥϫⲓ̈ ⲃⲟϭⲉ • ⲉϥ‐
ⲥⲙⲟⲩ ⲉ ⲡⲛⲟⲩⲧⲉ • ⲁⲩⲱ ⲁϥⲣ̄ ⲑⲉ ⲛ̄ ⲟⲩⲁ ⲙ̄ⲡ ϥ̄ϣⲱⲛⲉ
ⲉⲛⲉϩ • ⲛ̄ⲧⲉⲩⲛⲟⲩ ⲁϥⲟⲩⲱϣ ⲉ ⲃⲟⲗ • ϫⲉ ⲧⲓϯ ⲉⲟⲟⲩ ⲛⲁⲕ •
ⲡⲛⲟϭ ⲛ̄ ⲁⲣⲭⲁⲅⲅⲉⲗⲟⲥ • ⲉⲧ ⲟⲩⲁⲁⲃ ⲅⲁⲃⲣⲓ̈ⲏⲗ • ϫⲉ
ⲁⲕⲣ̄ ⲡⲁ ⲙⲉⲉⲩⲉ • Ⲁⲕⲭⲁⲣⲓⲍⲉ ⲛⲁⲓ̈ ⲙ̄ ⲡⲧⲁⲗϭⲟ •
ⲡϥ̄ⲉⲓⲱⲧ ⲇⲉ ⲙⲛ̄ ⲧϥ̄ⲙⲁⲁⲩ • ⲛ̄ ⲧⲉⲣ ϥ̄ⲛⲁⲩ • ⲉ ⲡⲧⲁⲗϭⲟ •
ⲛ̄ⲧⲁϥϣⲱⲡⲉ • ⲙ̄ ⲡⲉⲩϣⲏⲣⲉ • ϩⲛ̄ ⲟⲩϣⲡ̄ ⲛ̄ ϣⲱⲡ • ⲁⲩ‐
ⲣⲓ̈ⲙⲉ ⲉⲙⲁⲧⲉ • ⲉⲓ̈ⲧⲁ ⲁⲩϫⲛⲉ ⲡⲉⲩϣⲏⲣⲉ • ϫⲉ ⲟⲩ ⲡⲉⲛ‐
[ⲧⲁϥ]ϣⲱⲡⲉ ⲙ̄ⲙⲟⲕ • ⲡⲉⲛⲙⲉⲣⲓⲧ ⲛ̄ϣⲏⲣⲉ • ⲛ̄ⲧⲟϥ ⲇⲉ •
ⲁϥϫⲱ ⲉ ⲣⲟⲟⲩ • ⲙ̄ ⲡϩⲟⲣⲟⲙⲁ • ⲛ̄ⲧⲁϥⲛⲁⲩ ⲉ ⲣⲟϥ •
ⲛ̄ⲧⲉⲩⲛⲟⲩ ⲇⲉ ⲁⲩⲱϣ ⲉ ⲃⲟⲗ • ϫⲉ ⲟⲩⲁ • ⲡⲉ ⲡⲛⲟⲩⲧⲉ ⲙ̄
ⲡⲁⲣⲭⲁⲅⲅⲉⲗⲟⲥ ⲉⲧ ⲟⲩⲁⲁⲃ ⲅⲁⲃⲣⲓ̈ⲏⲗ • ⲟⲩⲛⲟϭ ⲧⲉ ⲇⲱ‐
ⲣⲉⲁ ⲛ̄ⲧⲁⲕⲁⲁⲥ ⲛⲙ̄ⲙⲁⲛ Ⲱ̄ ⲡϥⲁⲓ̈ ϣⲙ̄ ⲛⲟⲩϥⲉ • ⲛ̄
ⲁⲅⲁⲑⲟⲥ • ⲁⲩⲱ ⲁⲩⲛⲟϭ ⲛ̄ ⲣⲁϣⲉ ϣⲱⲡⲉ ϩⲙ̄ ⲡⲉⲩⲏⲓ̈