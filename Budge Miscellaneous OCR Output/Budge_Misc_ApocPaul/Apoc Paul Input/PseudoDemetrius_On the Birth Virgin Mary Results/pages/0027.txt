ⲙⲟⲉⲓⲧ ϩⲏⲧⲟⲩ ⲛ̄ⲥⲉⲥⲟⲟⲩⲛ̄ ⲁⲛ ϫⲉ ⲉⲩⲃⲏⲕ ⲉ ⲧⲱⲛ ϣⲁⲛⲧ
ϥ̄ϫⲓⲧⲟⲩ ⲉ ⲧⲉⲩⲡⲟⲗⲓⲥ ⲙⲛ̄ ⲧⲉⲭⲱⲣⲁ ⲧⲏⲣⲥ̄ ⲛ̄ ⲧⲡⲉⲣⲥⲓⲥ •
ⲟⲩⲛⲟϭ ⲇⲉ ⲛ̄ ϩⲟⲧⲉ ⲁⲥⲉⲓ ⲉϫⲛ̄ ϩⲏⲣⲱⲇⲏⲥ ⲙ̄ⲡ ⲉϥⲟⲩⲱϩ
ⲉ ⲧⲟⲟⲧϥ̄ ⲉ ϣⲓⲛⲉ ⲛ̄ⲥⲁ ⲡⲉⲭ︦ⲥ︦ ⲟⲩⲇⲉ ⲙ̄ⲙⲁⲅⲟⲥ • Ⲛ̄ ⲧⲉⲣⲉ
ⲡⲟⲩⲁ ⲡⲟⲩⲁ ⲛ̄ ⲙ̄ⲙⲁⲅⲟⲥ ⲃⲱⲕ ⲉ ⲧⲉϥⲭⲱⲣⲁ ⲁⲩϭⲉⲡⲏ
ⲁⲩⲣⲱⲕϩ̄ ⲛ̄ ⲛ̄ϫⲱⲱⲙⲉ ⲛ̄ ⲧⲉⲩⲙⲛⲧ̄|ⲙⲁⲅⲟⲥ • ⲁⲩⲧⲁϣⲉ‐
ⲟⲉⲓϣ ⲙ̄ ⲡⲉⲭ︦ⲥ︦ ⲓ︦ⲥ︦ ϩⲛ̄ ⲧⲡⲟⲗⲓⲥ ⲧⲏⲣⲥ̄ ⲙⲛ̄ ⲧⲉⲭⲱⲣⲁ ⲧⲏⲣⲥ̄
ⲛ̄ⲧⲉ ⲡⲉⲣⲥⲓⲥ • ⲧⲟⲧⲉ ⲡⲁⲅⲅⲉⲗⲟⲥ ⲙ̄ ⲡϫⲥ̄ ⲁϥⲟⲩⲱⲛϩ̄ ⲉ
ⲃⲟⲗ ⲛ̄ ⲓⲱⲥⲏⲫ ⲙⲛ︦ⲛ︦ⲥⲁ ⲧⲣⲉ ⲙ̄ⲙⲁⲅⲟⲥ ⲁⲛⲁⲭⲱⲣⲉⲓ
ϫⲉ ⲧⲱⲟⲩⲛ ⲛⲅ̄ ⲃⲱⲕ ⲉ ϩⲣⲁⲓ ⲉ ⲕⲏⲙⲉ • ⲛ̄ⲧⲟⲕ ⲙⲛ̄
ⲡϣⲏⲣⲉ ϣⲏⲙ ⲙⲛ̄ ⲧⲉϥⲙⲁⲁⲩ ϣⲁⲛⲧ ⲉⲓϫⲟⲟⲥ ⲛⲁⲕ ⁖-
ϩⲏⲣⲱⲇⲏⲥ ⲅⲁⲣ ⲛⲁϣⲓⲛⲉ ⲛ̄ⲥⲁ ⲡϣⲏⲣⲉ ϣⲏⲙ ⲉ ⲧⲁⲕⲟϥ •
Ⲁϥⲧⲱⲟⲩⲛ ⲇⲉ ⲛ̄ϭⲓ ⲓⲱⲥⲏⲫ ⲛ̄ ⲧⲉⲩϣⲏ ⲁϥϫⲓ ⲙ̄ ⲙⲁⲣⲓ̈ⲁ
ⲙⲛ̄ ⲓⲥ̄ ⲙⲛ̄ ⲥⲁⲗⲱⲙⲏ ⲁⲩⲙⲟⲟϣⲉ ⲉ ϩⲣⲁⲓ ⲁⲩⲃⲱⲕ ⲉ
ⲕⲏⲙⲉ • ⲉⲕⲃⲏⲕ ⲉ ⲧⲱⲛ ⲱ̄ ⲡⲉⲧ ⲉⲣⲉ ⲡⲛⲟⲩⲧⲉ ⲙⲟⲩⲧⲉ
ⲉ ⲣⲟϥ ⲛⲁϥ ⲛ̄ ⲉⲓⲱⲧ • ⲏ̄ ⲉⲕⲃⲏⲕ ⲉ ⲧⲱⲛ ⲱ̄ ⲡⲉⲧ ⲉⲣⲉ
ⲧⲡⲉ ⲙⲛ̄ ⲡⲕⲁϩ ⲥⲧⲱⲧ ϩⲁ ⲧⲉϥϩⲏ ⲙⲛ̄ ⲡⲥⲱⲛⲧ̄ • ⲁϩⲣⲟⲕ
ⲉⲕⲡⲏⲧ ϩⲏⲧⲥ̄ ⲛ̄ ⲧⲉⲓ ⲃⲁϣⲟⲣ • ⲉⲓⲃⲏⲕ ⲡⲉϫⲁϥ ϫⲉ ⲕⲁⲥ
ⲉⲓⲉϫⲉⲕ ⲡⲥⲱⲛⲧ̄ ⲧⲏⲣ︦ϥ︦ ⲛ̄ ⲧⲙⲛ︦ⲧ︦ⲣⲱⲙⲉ ⲉ ⲃⲟⲗ ϣⲁⲧ
ⲛ̄ⲛⲟⲃⲉ ⲙ̄ⲙⲁⲧⲉ ⁖- | Ⲡⲉⲧⲉ ϣⲁϥϭⲱϣⲧ̄ ⲉϫⲙ̄ ⲡⲕⲁϩ ⲉ
ⲧⲣⲉϥⲥⲧⲱⲧ ϣⲁ ⲛⲉϥⲥⲛ̄ⲧⲉ • Ⲡⲉⲧⲉ ϣⲁϥϫⲱϩ ⲛ̄ⲧⲟⲟⲩ
ⲛ̄ⲥⲉϯ ⲕⲁⲡⲛⲟⲥ • ⲉϥⲡⲏⲧ ϩⲏⲧϥ̄ ⲙ̄ ⲡⲉⲧ ⲉⲣⲉ ⲡⲉϥⲛⲓϥⲉ
ϩⲛ̄ ⲛⲉϥϭⲓϫ • Ⲉⲓⲡⲏⲧ ⲁⲛ ⲡⲉϫⲁϥ ϩⲱⲥ ⲉⲓⲣ̄ ϩⲟⲧⲉ • ⲁⲗⲗⲁ
ϫⲉ ⲕⲁⲥ ⲉⲓⲛⲁⲃⲱⲕ ⲉ ⲧⲉⲭⲱⲣⲁ ⲛ̄ ⲕⲏⲙⲉ • ⲛ̄ⲧⲁⲡⲱⲣⲕ̄
ⲉ ⲃⲟⲗ ⲛ̄ϩⲏⲧⲥ̄ ⲛ̄ ⲧⲙⲛⲧ̄ⲣⲉϥϣⲙ̄ϣⲉ ⲉⲓⲇⲱⲗⲟⲛ ⲛ̄ⲧⲁⲥⲟⲃⲧⲉ
ⲛⲁⲓ ⲛ̄ϩⲏⲧⲥ̄ ⲛ̄ ⲟⲩⲗⲁⲟⲥ ⲉϥⲧⲃ̄ⲃⲏⲩ • ⲁⲙⲟⲩ ⲉ ⲧⲛ̄ⲙⲏⲏⲧⲉ
ⲙ̄ⲡⲟⲟⲩ ⲱ̄ ⲡⲛⲟϭ ⲙ̄ ⲡⲣⲟⲫⲏⲧⲏⲥ ⲏ̄ⲥⲁⲓⲁⲥ ϩⲛ̄ ⲧⲙⲏⲏⲧⲉ
ⲙ̄ ⲡⲉⲓ ϣⲁ ⲙ̄ⲡⲟⲟⲩ ⲛⲅ̄ ⲧⲁⲙⲟⲛ ⲉ ⲛⲉ ⲛⲧⲁⲕⲡⲣⲟ‐
ⲫⲏⲧⲉⲩⲉ • ⲙ̄ⲙⲟⲟⲩ ϩⲁ ⲡⲉⲭ︦ⲥ︦ ⲙⲛ̄ ⲧⲉϥⲙⲁⲁⲩ ⲙ̄ ⲡⲁⲣ‐
ⲑⲉⲛⲟⲥ ϫⲓⲛ ⲛ̄ ϣⲟⲣⲡ̄ • ⲉⲓⲥ ⲡϫ︦ⲥ︦ ⲥⲁⲃⲁⲱⲑ ⲡⲉϫⲁϥ ⲛⲏⲩ
ⲉ ϩⲣⲁⲓ ⲉ ⲕⲏⲙⲉ ⲉϥϩⲙⲟⲟⲥ ϩⲓϫⲛ̄ ⲟⲩⲕⲗⲟⲟⲗⲉ ⲉⲥⲁⲥⲱⲟⲩ •
ⲁⲩⲱ ⲙ̄ ⲙⲟⲩⲛⲅ̄ ⲛ̄ ϭⲓϫ ⲧⲏⲣⲟⲩ ⲛ̄ ⲕⲏⲙⲉ ⲛⲁⲕⲓⲙ ⲙ̄
ⲡϥ̄ⲙ̄ⲧⲟ ⲉ ⲃⲟⲗ • ⲉⲓⲧⲁ ⲡⲉϫⲁϥ ⲟⲛ ϫⲉ ⲁⲩⲱ ⲛ̄ⲣⲙ̄
ⲛ̄ⲕⲏⲙⲉ ⲛⲁⲣ̄ⲑⲉ ⲛ̄ ϩⲉⲛⲥϩⲓⲙⲉ ϩⲛ̄ ⲟⲩϩⲟⲧⲉ ⲙⲛ̄ ⲟⲩⲥⲧⲱⲧ