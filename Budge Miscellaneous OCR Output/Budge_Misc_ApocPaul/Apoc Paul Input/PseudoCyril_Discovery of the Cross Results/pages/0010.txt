ⲉⲧ ⲱⲛϩ̄ :-Ⲓⲥⲁⲕ ⲇⲉ ⲡⲥⲁⲙⲁⲣⲓⲧⲏⲥ ⲛ̄ ⲧⲉⲣ ϥ̄ⲥⲱⲧⲙ̄ ⲉ
ⲛⲁⲓ̈ ⲉⲣⲉ ⲁⲡⲁ ⲃⲁⲭⲟⲥ • ϫⲱ ⲙ̄ⲙⲟⲟⲩ • ⲁϥⲣ̄ϣⲡⲏⲣⲉ
ⲁⲩⲱ ⲁϥϣⲁϫⲉ ⲛⲙ̄ⲙⲁϥ ⲉϥϫⲱ ⲙ̄ⲙⲟⲥ ϫⲉ ⲉⲓ̈ⲥ ϩⲏⲏⲧⲉ •
ⲁⲕϫⲟⲟⲥ • ϫⲉ ⲙⲱⲩⲥⲏⲥ | ⲁϥⲉⲓⲣⲉ ⲛ̄ ⲛⲓⲛⲟϭ ⲛ̄ϣⲡⲏⲣⲉ
ⲁϥⲕⲁⲧⲁⲣⲅⲉⲓ̈ ⲙ̄ ⲡϩⲟϥ ⲛ̄ ⲥⲓⲧ ⲉⲧ ⲙⲟⲩⲟⲩⲧ ⲛ̄ ⲛⲉⲧ ⲉϥ‐
ⲛⲁⲗⲟⲕⲥⲟⲩ • Ⲁϣ ⲧⲉ ⲧⲉϣⲡⲏⲣⲉ ϩⲱⲱⲥ ⲛ̄ⲧⲁ ⲡⲉⲥ̄ⳁⲟ︦ⲥ︦
ⲁⲁⲥ • ϫⲉ ⲕⲁⲥ ⲉⲓⲉⲡⲓⲥⲧⲉⲩⲉ ⲉ ⲣⲟϥ ϩⲱ • Ⲁϥⲟⲩⲱϣⲃ̄
ⲛ̄ϭⲓ ⲁⲡⲁ ⲡⲁⲭⲟⲥ ⲡⲉϫⲁϥ ⲛⲁϥ • ϫⲉ ⲱ̄ ⲓ̈ⲥⲁⲁⲕ ⲡⲥⲁⲙⲁ‐
ⲣⲓ̈ⲧⲏⲥ • ⲙⲱⲩⲥⲏⲥ ⲙ̄ⲡⲉ ⲕⲛⲁⲩ ⲉ ⲣⲟϥ ⲉ̄ⲛⲉϩ ⲟⲩⲇⲉ
ⲛⲉϥϣⲡⲏⲣⲉ • ⲁⲗⲗⲁ ⲁⲕⲥⲱⲧⲙ̄ ⲡⲁⲛⲧⲟⲥ ϩⲁ ⲣⲟϥ • Ⲉϣⲱⲡⲉ
ϩⲱⲱϥ ⲉⲕϣⲁⲛⲛⲁⲩ ⲉ ⲧϭⲟⲙ ⲙ̄|ⲡⲉⲭⲥ̄ ⲕⲛⲁⲡⲓⲥⲧⲉⲩⲉ ⲉ
ⲣⲟϥ ⲙⲛ̄ ⲡⲉϥⲥ̄⳨ⲟ︦ⲥ︦ ⲉⲧ ⲟⲩⲁⲁⲃ • Ⲡⲉϫⲉ ⲡⲥⲁⲙⲁⲣⲓ̈ⲧⲏⲥ
ⲛⲁϥ ϫⲉ ⲉⲣϣⲁⲛ ⲙⲱⲩⲥⲏⲥ ⲙⲛ̄ ⲓⲏⲥⲟⲩ ϣⲁϫⲉ ⲛⲙ̄ ⲙⲁⲓ̈ •
ⲛ̄ ϯⲛⲁⲡⲓⲥⲧⲉⲩⲉ ⲁⲛ ⲉ ⲡⲉⲓ̈ ϣⲉ ⲉⲧ ⲉⲕϣⲁϫⲉ ⲉ ⲣⲟϥ •
ⲉⲓ̈ ⲙ̄ⲡⲉ ⲓ̈ⲛⲁⲩ ⲉⲩϭⲟⲙ ⲉ ⲁⲥⲉⲓ ⲉ ⲃⲟⲗ ⲛ̄ϩⲏⲧϥ̄ • Ⲁϥⲟⲩⲱϣⲃ̄
ⲛ̄ϭⲓ ⲁⲡⲁ ⲡⲁⲭⲟⲥ ⲡⲉⲡⲣⲉⲥⲃⲩⲧⲉⲣⲟⲥ • ϫⲉ ⲉ ⲧⲃⲏⲏⲧⲕ̄
ⲁⲛ ⲙ̄ⲙⲁⲧⲉ ⲉⲓⲛⲁⲉⲓⲣⲉ ⲙ̄ ⲡⲉⲓ ⲙⲁⲉⲓⲛ ⲛ̄ϣⲡⲏⲣⲉ • ⲁⲗⲗⲁ
ⲉ ⲧⲃⲉ ⲡⲉⲓ ⲙⲏⲏ̄ϣⲉ ⲛ̄ⲧⲁⲩⲉⲓ ⲉ ⲟⲩⲱϣⲧ̄ ⲙ̄ ⲡ︦ϣ︦ⲉ ⲙ
ⲡⲉⲥ̄⳨ⲟ︦ⲥ︦ ⲉⲧ ⲟⲩⲁⲁ̄ⲃ ⲙ̄ ⲡⲉⲛ|ϫⲟⲉⲓⲥ ⲓⲥ̄ ⲡⲉⲭⲥ̄ • ϫⲉ
ⲛ̄ⲛⲉⲩⲥⲕⲁⲛⲇⲁⲗⲓⲍⲉ ⲛ̄ ⲧⲕ̄ϩⲉ • ϯⲛⲁϣⲗⲏⲗ ⲉ ⲡⲛ̄ⲧⲁϥⲁⲗⲉ
ⲉ ⲡⲉⲥ̄⳨ⲟ︦ⲥ︦ • ⲁϥⲙⲟⲩ ϩⲁ ⲣⲟⲛ • ϩⲙ̄ ⲡϥ̄ⲟⲩⲱϣ ⲙ̄ⲙⲓⲛ
ⲉⲙⲙⲟϥ • ϩⲁ ⲡⲛ̄ⲟⲩϫⲁⲓ :-Ⲁⲩⲱ ⲁϥϣⲗⲏⲗ ⲉϫⲙ̄ ⲡⲗⲁⲕ‐
ⲕⲟⲥ ⲉϥϫⲱ ⲙ̄ⲙⲟⲥ ϫⲉ ⲡⲛ̄ⲧⲁϥⲧⲣⲉ ⲛⲓ̈ⲉⲣⲟⲟⲩ • ϩⲁⲧⲉ ϩⲛ̄
ⲟⲩϩⲗⲟϭ • ⲉ ⲧⲣⲉ ⲩⲥⲱ ⲉ ⲃⲟⲗ ⲛ̄ϩⲏⲧⲟⲩ ⲛ̄ϭⲓ ⲅⲉⲛⲟⲥ ⲛⲓⲙ
ⲛ̄ⲣⲱⲙⲉ ⲁⲩⲱ ⲑⲁⲗⲁⲥⲥⲁ • ⲁⲕⲕⲱ ⲙ̄ⲙⲟⲥ ⲉⲩⲥⲓϣⲉ ⲉⲣⲉ
ⲛⲓⲉⲣⲟⲟⲩ ϩⲁⲧⲉ ⲉ ⲡⲉⲥⲏⲧ ⲉ ⲣⲟⲥ • ⲁⲩⲱ ⲙⲉⲥⲗⲟ ⲉⲥⲥⲁϣⲉ
ⲉⲥⲙⲟⲗⲉϩ • ⲛⲓⲙ ⲡⲉⲛ[ⲧ]ⲁϥϭⲛ̄ ⲣⲁⲧⲥ̄ ⲛ̄ⲧⲉⲕⲥⲟⲫⲓⲁ • ⲱ̄
ⲡⲛ|ⲟⲩⲧⲉ ⲡⲙⲁⲓⲣⲱⲙⲉ • ϫⲓⲛⲉ ϣⲟⲣⲡ̄ ⲅⲁⲣ • ⲁⲕⲥⲟⲟⲩϩ
ⲉ ϩⲟⲩⲛ ⲛⲓⲙⲟⲩⲛⲓⲟⲟⲩⲉ • ⲉⲩⲥⲟⲟⲩϩⲥ̄ ⲛ̄ⲟⲩⲱⲧ • ⲁⲕⲧⲁϫⲣⲉ
ⲡⲕⲁϩ ⲉⲧ ⲙ̄ ⲃⲟⲗ • ϩⲙ̄ ⲡϩⲏⲧ ⲙ̄ ⲡⲙⲟⲟⲩ • ⲁⲩⲱ ⲁⲕⲡⲱϣ
ⲙ̄ ⲡⲙⲟⲟⲩ • ⲁⲕⲁⲁϥ ⲛ̄ϣⲟⲙⲛ︦ⲧ︦ ⲛ̄ⲟⲩⲟⲛ • ⲁⲕⲕⲱ ⲛ̄ ⲟⲩ‐
ⲙⲉⲣⲟⲥ ϩⲁ ⲡⲉⲥⲧⲉⲣⲉⲱⲙⲁ • ⲁⲩⲱ ⲕⲉ ⲙⲉⲣⲟⲥ ϩⲛ̄ ⲑⲁⲗⲁⲥⲥⲁ
ⲙⲛ̄ ⲛⲓⲉⲣⲟⲟⲩ • ⲁⲩⲱ ⲕⲉ ⲙⲉⲣⲟⲥ ϩⲁ ⲡⲉⲥⲏⲧ ⲉ ⲡⲕⲁϩ :
Ⲁⲧⲉⲕⲙⲛ̄ⲧⲡⲣⲟⲕⲛⲟⲥⲧⲏⲥ ⲧⲟϭⲟⲩ • ϩⲛ̄ ⲟⲩⲧⲱϣ ⲉⲛⲁⲛⲟⲩⲃ •