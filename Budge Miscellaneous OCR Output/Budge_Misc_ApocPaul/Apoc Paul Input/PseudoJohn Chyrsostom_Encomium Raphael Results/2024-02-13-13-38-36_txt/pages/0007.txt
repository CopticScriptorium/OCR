ⲓⲱϩⲁⲛⲛⲏⲥ ⲉⲓⲉⲓⲣⲉ ⲛ̄ ⲧⲁ ⲥⲩⲛⲁⲝⲓⲥ ⲙ̄ ⲡⲛⲁⲩ ⲛ̄ ϫⲡ̄ ⲥⲟ
ⲁⲩⲛⲟϭ ⲛ̄ ⲟⲩⲟ̄ⲉⲓⲛ ϣⲁ ϩⲙ̄ ⲡⲏⲓ̈ ⲉⲛⲉⲓ ⲛ̄ϩⲏⲧϥ̄ • ⲉⲓⲥ
ⲟⲩϩⲣ̄ϣⲓⲣⲉ ⲉⲛⲉⲥⲉ ϩⲣⲁϥ ⲉⲙⲁⲁⲧⲉ • ⲁϥⲉⲓ ⲉ ϩⲟⲩⲛ ⲛ̄
ϣⲁ ⲣⲟⲓ ⲉⲣⲉ ⲟⲩⲛⲟϭ ⲛ ⲉⲟⲟⲩ ⲕⲱⲧⲉ ⲉ ⲣⲟϥ • ⲉⲣⲉ ⲟⲩ‐
ϭⲉⲣⲱⲃ ⲛ̄ ⲛⲟⲩⲃ ϩⲛ̄ ⲧϥ̄ϭⲓϫ ⲛ̄ ⲟⲩⲛⲁⲙ • ⲉⲟⲩⲛ̄ ⲟⲩⲥⳁⲟ︦ⲥ︦
ϩⲓ ϫⲱϥ • ⲁϥⲙⲟⲩⲧⲉ ⲉ ⲣⲟⲓ ⲛ̄ ϣⲟⲙ︦ⲛ︦ⲧ︦ ⲛ̄ ⲥⲟⲡ ⲉϥϫⲱ
ⲙ̄ⲙⲟⲥ ϫⲉ ⲓⲱϩⲁⲛⲛⲏⲥ ⲡⲕⲁϣ ⲙ̄ ⲡⲉⲡⲛⲁ̄ ⲉⲧ ⲟⲩⲁⲁⲃ •
ⲓ̈ⲱϩⲁⲛⲛⲏⲥ ⲡⲗⲁⲥ ⲛ̄ ⲣⲉϥⲑⲉⲣⲁⲡⲉⲩⲉ ⲛ̄ ⲛⲉⲯⲩⲭⲏ
ⲛ̄ⲧⲁⲩⲟⲩⲱ̄ϣϥ̄ ϩⲙ̄ ⲡⲛⲟⲃⲉ • Ⲓⲱϩⲁⲛⲛⲏⲥ ⲡⲗⲁⲥ ⲛ̄ ⲣⲉϥϣⲁϫⲉ
ϩⲓϫⲙ̄ ⲡⲕⲁϩ • ⲉ ⲧⲣⲉ ϥⲡⲓⲑⲉ ⲙ̄ ⲡⲛⲟⲩⲧⲉ ϩⲛ̄ ⲧⲙⲉϩ
ⲥⲁϣϥⲉ ⲙ̄ ⲡⲉ • ⲁⲛⲟⲕ ⲇⲉ ⲛ̄ ⲧⲉⲣⲉ ⲓⲥⲱⲧⲙ̄ ⲉ ⲛⲁⲓ •
ⲁⲓϣⲧⲟⲣⲧⲣ̄ ⲁⲩⲱ ⲁⲓϩⲉ ϩⲁ ⲛⲉϥⲟⲩⲣⲏⲏⲧⲉ • ⲉ ⲧⲣⲁ ⲟⲩⲱ̄ϣⲧ̄
ⲛⲁϥ • ⲁϥⲁⲙⲁϩⲧⲉ ⲛ̄ ⲧⲁ ϭⲓϫ ⲁϥⲧⲟⲩⲛⲟⲥⲧ̄ ⲡⲉϫⲁϥ ⲛⲁⲓ
ϫⲉ ⲙ̄ⲡⲣ̄ ⲣ̄ ϩⲟⲧⲉ • ⲙ̄ⲡⲱⲣ ⲁⲛⲅ̄ ⲡⲉⲕϣⲃⲏⲣ ϩⲙ̄ϩⲁⲗ •
ⲟⲩⲱϣⲧ̄ ⲙ̄ ⲡⲛⲟⲩⲧⲉ • ⲡⲉϫⲁⲓ ⲛⲁϥ ϩⲛ̄ ⲟⲩⲥⲧⲱⲧ | ϫⲉ ⲛ̄ⲧⲕ̄
ⲛⲓⲙ • ⲛ̄ ⲧⲉⲓ ϩⲉ ⲡⲁ ϫⲟⲉⲓⲥ • ⲉⲣⲉ ⲡⲉⲓ ⲛⲟϭ ⲛ̄ ⲉⲟⲟⲩ ⲕⲱⲧⲉ
ⲉ ⲣⲟⲕ • ⲙ̄ⲡⲉ ⲓⲛⲁⲩ ⲉ ⲟⲩⲟⲛ ⲛⲧⲉⲕϩⲉ ⲉⲛⲉϩ ⲛ̄ⲧⲟϥ ⲇⲉ
ⲁϥϥⲓ ⲛ̄ ⲑⲟⲧⲉ ⲛ̄ⲥⲁ ⲃⲟⲗ ⲙ̄ⲙⲟⲓ • ⲡⲉϫⲁϥ ⲛⲁⲓ ϫⲉ ⲁⲛⲟⲕ
ⲡⲉ ϩⲣⲁⲫⲁⲏⲗ • ⲟⲩⲁ ⲉ ⲃⲟⲗ ϩⲙ̄ ⲡⲥⲁϣϥ̄ ⲛ̄ ⲁⲣⲭⲁⲅⲅⲉ‐
ⲗⲟⲥ • Ⲁⲛⲟⲕ ⲡⲉ ϩⲣⲁⲫⲁⲏⲗ ⲡⲉ ⲛⲧⲁ ⲡⲁ ⲇⲉⲥⲡⲟⲇⲏⲥ
ϩⲟⲧⲣⲉϥ ⲙⲛ̄ ⲫⲓⲗⲟⲑⲉⲟⲥ ⲁⲓⲡⲣⲟⲥⲉⲛⲉⲅⲕⲉ ⲙ̄ⲙⲟϥ ⲙ̄
ⲡⲉϥⲉⲓⲱⲧ ⲙⲛ̄ ⲧⲉϥⲙⲁⲁⲩ ⲙ̄ ⲡⲉⲭⲣ︦ⲥ︦ ⲓⲥ̄ • Ⲁⲛⲟⲕ
ⲡⲉ ϩⲣⲁⲫⲁⲏⲗ ⲡⲁⲣⲭⲁⲅⲅⲉⲗⲟⲥ Ⲉⲁ ⲡⲉⲭⲣⲥ̄ ⲧⲁⲁⲕ ⲉ
ⲧⲟⲟⲧ ϫⲓⲛ ⲉⲕⲟ ⲛ̄ ⲕⲟⲩⲓ • ⲁⲩⲱ ⲟⲛ ϫⲓⲛ ⲙ̄ ⲡⲉϩⲟⲟⲩ
ⲛ̄ⲧⲁⲩϫⲡⲟⲕ ϣⲁ ϩⲣⲁⲓ ⲉ ⲡⲟⲟⲩ ⲛ̄ϩⲟⲟⲩ ⲉⲙ ⲉⲓⲥⲛ̄ⲧⲉⲕ̄ ⲉ ⲃⲟⲗ
ⲛ̄ ⲟⲩⲟⲩⲛⲟⲩ ⲛ̄ ⲟⲩⲱⲧ : ⲏ̄ ⲧⲡⲁϣⲉ ⲛ̄ ⲟⲩⲟⲩⲛⲟⲩ ϣⲁ ⲡⲣⲓⲕⲉ
ⲛ̄ ⲟⲩⲃⲁⲗ • ⲁⲩⲱ ⲟⲛ ⲛ ϯⲛⲁⲥⲛⲧⲕ̄ ⲉ ⲃⲟⲗ ⲁⲛ ϣⲁ ⲡⲉϩⲟⲟⲩ
ⲉ ϯⲛⲁϫⲓⲧⲕ̄ ϣⲁ ⲡⲣ̄ⲣⲟ ⲡⲉⲭⲣⲥ̄ ⲛ̄ⲧⲉϥⲧⲁⲁⲕ ⲉ ⲧⲟⲟⲧ ⲉⲕⲟ
ⲛ̄ ⲁⲧ ⲧⲱⲗⲙ̄ • ϣⲁ ϩⲣⲁⲓ ⲉ ⲡⲏⲓ ⲙ̄ ⲡⲥⲁϩ ⲛ̄ⲧⲁϥⲧⲥⲁⲃⲟⲕ
ⲉⲥϩⲁⲓ • ⲁⲩⲱ ⲟⲛ ϣⲁ ϩⲣⲁⲓ ⲉ ⲧⲉⲕϭⲓⲛϫⲓⲟⲟⲣ ⲛ̄ⲑⲁⲗⲁⲥⲥⲁ •
ϣⲁ ⲁⲑⲉⲛⲛⲁⲓⲥ ⲙⲛ̄ ⲃⲉⲣⲏⲧⲟⲥ • ⲛⲉ ⲛⲧⲁⲕⲃⲱⲕ ⲉ ⲣⲟⲟⲩ :-Ⲓ
ⲛⲉⲓⲙⲟⲟϣⲉ ⲛⲙ̄ⲙⲁⲕ ⲡⲉ ⲉⲓⲥⲟⲃⲧⲉ ⲛ̄ ⲛⲉⲕⲙⲁ ⲙ̄ ⲙⲟⲟϣⲉ •
ⲁⲩⲱ ⲉⲓϩⲓϯⲙⲁⲍⲉ ⲛⲙ̄ⲙⲁⲑⲏⲙⲁ ⲙ̄ ⲡⲉⲕⲛⲟⲩⲥ • ⲙⲛ̄
ⲡⲉⲕϩⲏⲧ • ⲛ̄ⲑⲉ ⲙ ⲡⲟⲩⲟ̄ⲉⲉⲓ̈ ⲉⲧ ϣⲉⲣⲡ̄ ⲥⲟⲃⲧⲉ ⲛ̄ ⲛⲉϥⲉⲃⲣⲁ •