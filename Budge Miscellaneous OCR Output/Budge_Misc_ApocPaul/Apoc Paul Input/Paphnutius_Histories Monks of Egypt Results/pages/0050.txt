ⲟⲩⲕⲟⲩⲓ ⲛⲕⲁϩ • ϩⲓⲣⲙ̄ ⲡⲣⲟ • ⲙ ⲡⲉϥⲙⲁ • ⲛ ϣⲱⲡⲉ •
ⲁϥ[ⲙⲟ]ⲣ︦ϥ︦ • ⲉ ⲡⲉϥⲣϣⲱⲛ • ⲁⲩⲱ ⲛ ⲧⲉⲣ ⲟⲩⲉⲓ • ⲉ ϩⲟⲩⲛ ⲉ
ⲡⲏⲓ • ⲁⲩϩⲉ ⲉⲩⲛⲟϭ • ⲙⲙⲏⲏϣⲉ • ⲉⲩⲥⲱⲟⲩϩ • ⲙⲛ̄ ⲧⲉϥ‐
ⲥϩⲓⲙⲉ • ⲙⲛ̄ ⲡⲉⲥϣⲏⲣⲉ • ⲁ ⲡⲉϥⲉⲓⲱⲧ ⲃⲱⲗ • ⲉ ⲃⲟⲗ • ⲙ
ⲡⲕⲟⲩⲓ • ⲛ ⲕⲁϩ • ⲉⲧ ⲙⲏⲣ • ⲉ ⲡⲉϥⲣϣⲱⲛ • ⲁϥⲛⲟϫϥ̄ • ⲉϫⲙ̄
ⲡϣⲏⲣⲉ ⲕⲟⲩⲓ ⲉⲧ ⲙⲟⲟⲩⲧ • ⲛⲧⲉⲩⲛⲟⲩ • ⲁϥⲕⲓⲙ • ⲙ ⲡⲉϥ‐
ⲥⲱⲙⲁ ⲁⲩⲱ ⲁϥⲟⲩⲱⲛ • ⲛ̄ ⲛⲉϥⲃⲁⲗ • ⲁⲩⲣ ϣⲡⲏⲣⲉ ⲛ̄ϭⲓ
ⲛⲉⲧ ϩⲙⲟⲟⲥ • ϩⲁϩⲧⲏⲥ • ⲁⲩϯ ⲉⲟⲟⲩ • ⲙ ⲡⲛⲟⲩⲧⲉ • ⲙ
ⲡⲡⲉⲧ ⲟⲩⲁⲁⲃ • ⲁⲡⲁ ϩⲁⲣⲱⲛ • ⲟⲩⲙⲏⲏϣⲉ ⲇⲉ • ⲉⲩϣⲟⲟⲡ •
ϩ︤ⲛ︥ ϩⲉⲛϣⲱⲛⲉ ⲉⲛⲉ ϣⲁⲩⲉⲛⲧⲟⲩ • ϣⲁ ⲣⲟϥ • ⲛ︤ϥ︥ⲧⲁⲗ‐
ϭⲟⲟⲩ • ⲉϥϣⲟⲟⲡ • ⲛⲑⲉ ⲛⲛⲁⲡⲟⲥⲧⲟⲗⲟⲥ • ⲛⲧⲁ ⲡⲛⲟⲩⲧⲉ •
ϯ ⲛⲁⲩ • ⲛ ⲧⲉⲝⲟⲩⲥⲓⲁ • ⲉϫⲛ̄ ϣⲱⲛⲉ ⲛⲓⲙ • ⲁⲩⲣⲱⲙⲉ ⲇⲉ
ⲟⲛ • ⲉⲓ ϣⲁ ⲣⲟϥ • ⲛ ⲟⲩϩⲟⲟⲩ • ⲉϥⲏⲡ • ⲉ ⲧⲡⲟⲗⲓⲥ ⲥⲟⲩⲁⲛ •
ⲁϥϭⲱ ⲉϥⲣⲓⲙⲉ • ⲉ ϩⲟⲩⲛ • ⲉ ⲣⲟϥ • ⲉϥϫⲱ ⲙⲙⲟⲥ • ϫⲉ
ⲟⲩⲣⲱⲙⲉ • ⲛ ⲣ︦ⲙ︦ⲙⲁⲟ • ⲉϥϩ︦ⲛ︦ ⲧⲁ ⲡⲟⲗⲓⲥ • ⲉⲓⲭⲣⲉⲱⲥⲧⲉⲓ •
ⲛⲁϥ • ⲙ ⲙⲏⲧ • ⲛϩⲟⲗⲟⲕⲟⲧϯⲛⲟⲥ • ⲙⲡⲉ ⲓϩⲉ • ⲉ ⲣⲟⲟⲩ •
ⲛⲧⲁⲩⲧⲁⲁⲩ ⲛⲁϥ • ⲁⲓⲡⲁⲣⲁⲕⲁⲗⲉⲓ ⲙⲙⲟϥ • ϫⲉ ϩⲣⲟϣ
ⲛ̄ϩⲏⲧ • ⲉ ϩⲣⲁⲓ • ⲉ ϫⲱⲓ • ⲛⲧⲁⲧⲁⲁⲩ ⲛⲁϥ • ⲛⲧⲟϥ ⲇⲉ •
ⲙ̄ⲡⲉ ϥⲁⲛⲉⲭⲉⲓ • ⲁⲗⲗⲁ • ⲁϥⲁⲙⲁϩⲧⲉ • ⲙⲙⲟⲓ • ⲉ ⲧⲃⲉ
ⲡⲉϥⲭⲣⲉⲱⲥⲧⲉⲓ • ⲉϥⲟⲩⲱϣ • ⲉ ϥⲓ ⲛⲧⲟⲟⲧ ⲙ ⲡⲁ ⲙⲁ •
ⲛ ⲉⲗⲟⲟⲗⲉ • ⲛⲧⲁⲓⲧⲁϩⲟϥ • ϩⲁ ⲛⲁⲉⲓⲟⲧⲉ • ⲉ ϯϭⲓⲛⲉ • ⲙ
ⲡⲕⲟⲩⲓ • ⲙ ⲡⲁⲣⲁⲙⲩⲑⲓⲁ • ⲉ ⲃⲟⲗ ⲛ̄ϩⲏⲧ︦ϥ︦ • ⲉ ⲧⲃⲉ ⲧⲁ
ϭⲓⲛⲱⲛ︤ϩ︥ • ⲙⲛ̄ ⲛⲁϣⲏⲣⲉ | ⲛϩⲏⲕⲉ • ⲁⲩⲱ ⲉⲓϯ ⲛⲁϥ •
ⲛ̄ⲧⲉϥⲙⲏⲥⲉ • ϯⲡⲁⲣⲁⲕⲁⲗⲉⲓ • ⲛ ⲧⲉⲕⲙⲛ︦ⲧ︦ⲡⲉⲧⲟⲩⲁⲁⲃ •
ⲉ ⲧⲣ︦ⲕ︦ⲧⲛ̄ⲛⲟⲟⲩ • ⲛⲁϥ • ⲛϥ̄ⲁⲛⲉⲭⲉ • ⲙⲙⲟⲓ • ⲛⲧⲁ ⲟⲩⲁ
ⲅⲁⲣ • ϩⲛ̄ ⲛⲁ ⲡⲉϥⲏⲓ • ϫⲟⲟⲥ ⲉ ⲣⲟⲓ ϫⲉ ϥⲛⲁϯ ⲁⲛⲁⲅⲕⲏ
ⲉ ⲣⲟⲕ • ⲉ ⲧⲃⲉ ⲡⲕⲁⲓⲫⲁⲗⲓⲟⲛ • ϥⲛⲁⲧⲣ︦ⲕ︦ϩⲱϣ • ⲛⲅ̄ⲁⲡⲟ‐
ⲧⲁⲥⲥⲉ • ⲙ ⲡⲉⲕⲙⲁ • ⲛ ⲉⲗⲟⲟⲗⲉ • ⲁⲩⲱ ϯⲡⲓⲥⲧⲉⲩⲉ • ϫⲉ
ⲉⲕϣⲁⲛⲧⲛ̄ⲛⲟⲟⲩ • ⲛⲁϥ • ⲛ︦ϥ︦ⲛⲁⲣ ⲁⲧ ⲥⲱⲧⲙ̄ ⲛⲥⲱⲕ • ⲁⲛ
ⲛⲁⲓ ⲇⲉ ⲉϥϫⲱ ⲙⲙⲟⲟⲩ • ⲉϥⲣⲓⲙⲉ • ⲛⲉ ⲁ ⲡⲛⲁⲩ ⲛ
ⲣⲟⲩϩⲉ • ϣⲱⲡⲉ • ⲛⲧⲟϥ ⲇⲉ ⲁϥⲧⲱⲟⲩⲛ ϫⲉϥⲛⲁⲃⲱⲕ •
ⲉ ⲡⲉϥⲏⲓ • ⲁⲡⲁ ϩⲁⲣⲱⲛ • ⲇⲉ ⲛ ⲧⲉⲣ ϥ̄ⲛⲁⲩ • ⲉ ⲡⲉϥⲙ‐
ⲕⲁϩ • ⲛϩⲏⲧ • ⲡⲉϫⲁϥ ⲛⲁϥ • ϫⲉ ϩⲙⲟⲟⲥ ⲛⲁⲕ • ⲙ ⲡⲉⲓ
ⲙⲁ • ϣⲁ ϩⲧⲟⲟⲩⲉ • ϫⲉ ⲁ ⲡⲛⲁⲩ • ⲡⲣⲟⲕⲟⲡⲧⲉⲓ • ⲁⲩⲱ