ⲁⲓⲙⲟⲟϣⲉ ϩⲁ ⲣⲁⲧⲟⲩ • ⲁⲓϭⲓⲛⲉ ⲙ ⲡⲁ ⲉⲓⲱⲧ • ⲉⲧ ⲟⲩⲁⲁⲃ •
ⲁⲡⲁ ϩⲁⲣⲱⲛ • ⲉⲣⲉ ⲟⲩⲛⲟⲩϩ ⲙⲏⲣ • ⲉⲩⲛⲟϭ • ⲛ ⲱⲛⲉ •
ⲉϥⲁϣⲉ ⲉ ⲡⲉϥⲙⲁⲕ︦ϩ︦ • ⲛ ⲧⲉⲣ ⲓⲙⲟⲩⲧⲉ ⲇⲉ ⲟⲩⲃⲏϥ • ϫⲉ
ⲥⲙⲟⲩ • ⲉ ⲣⲟⲓ ⲁϥⲥⲁϩⲉ ⲡⲉϥⲙⲁⲕ︦ϩ︦ • ⲉ ⲃⲟⲗ • ϩ︦ⲙ︦ ⲡⲛⲟⲩϩ •
ⲁϥⲛⲉϫ ⲡⲱⲱⲛⲉ • ϩⲓϫ︦ⲙ︦ ⲡⲕⲁϩ • ⲁϥϯ ϩⲓⲱⲱϥ • ⲛ ⲧⲉϥ‐
ⲥⲧⲟⲗⲏ • ⲁϥϭⲱϣ︦ⲧ︦ • ⲉ ϩⲟⲩⲛ • ⲉ ϩⲣⲁⲓ • ⲡⲉϫⲁϥ • ⲛⲁⲓ •
ϫⲉ ⲉⲕⲛⲏⲩ • ⲧⲱⲛ • ⲡⲁ ϣⲏⲣⲉ ⲙ ⲡⲉⲓ ⲙⲁ • ⲁⲛⲟⲕ • ⲇⲉ
ⲡⲉϫⲁⲓ ⲛⲁϥ ϫⲉ ⲕⲱ ⲛⲁⲓ ⲉ ⲃⲟⲗ ⲡⲁ ⲉⲓⲱⲧ • ⲙⲙⲟⲛ ⲛⲧⲁⲓ‐
ⲥⲱⲣ︦ⲙ︦ • ⲡⲉϫⲁϥ ⲛⲁⲓ ϫⲉ ⲁⲙⲟⲩ • ⲛⲅ̄ ϩⲙⲟⲟⲥ • ⲡⲁ ϣⲏⲣⲉ •
ⲙⲙⲟⲛ ⲛⲧⲁⲕⲥⲱⲣ︦ⲙ︦ • ⲁⲛ • ⲁⲗⲗⲁ • ⲛⲧⲁⲕϩⲉ • ⲉ ⲧⲉϩⲓⲏ
ⲉⲧ ⲛⲁⲛⲟⲩⲥ • ⲛ̄ ⲧⲉⲣ ⲓϩⲙⲟⲟⲥ ⲇⲉ ϩⲁϩⲧⲏϥ ⲁⲓⲡⲁⲣⲁ‐
ⲕⲁⲗⲉⲓ ⲙⲙⲟϥ • ϫⲉ ⲉⲓⲟⲩⲱϣ ϩⲱⲱⲧ • ⲉ ⲧ︦ⲣ︦ⲕ︦ⲕⲁⲁⲧ • ⲙ
ⲙⲟⲛⲟⲭⲟⲥ • ϩⲁϩⲧⲏⲕ • ⲡⲉϫⲁϥ • ⲛⲁⲓ • ϩ︦ⲛ︦ ⲟⲩⲙ︦ⲛ︦ⲧ︦ⲣⲙ︦ⲛ︦‐
ϩⲏⲧ • [ϫ]ⲉ ⲛⲧⲁ ⲡⲉⲛⲥⲱⲧⲏⲣ ϫⲟⲟⲥ • ϩⲛ̄ ⲛⲉⲩⲁⲅⲅⲉⲗⲓⲟⲛ •
ϫⲉ ⲁⲙⲏⲓⲧ︤ⲛ︥ • ϣⲁ ⲣⲟⲓ ⲟⲩⲟⲛ • ⲛⲓⲙ • ⲉⲧ • ϩⲟⲟⲥⲉ • ⲁⲩⲱ
ⲁⲛⲟⲕ • ϯⲛⲁϯⲙⲧⲟⲛ • ⲛⲏⲧ︦ⲛ︦ ⲡⲣⲁⲛ • ⲛ̄ ⲧ︦ⲙ︦ⲛ︦ⲧ︦ⲙⲟⲛⲟⲭⲟⲥ |
ⲛⲁⲛⲟⲩϥ • ⲁⲗⲗⲁ • ⲡⲉⲓ ⲃⲓⲟⲥ ϩⲟⲟⲥⲉ • ⲛ ϫⲟⲕϥ̄ ⲉ ⲃⲟⲗ • ⲡⲉ‐
ϫⲁⲓ ⲇⲉ ⲛⲁϥ • ϫⲉ ⲛⲧ ⲁⲓⲉⲓ • ⲉ ϩⲣⲁⲓ ⲉ ⲡⲉⲓ ⲙⲁ • ⲉ ⲧⲃⲉ
ⲡⲉⲓ ϩⲱⲃ • ⲱ ⲡⲁ ⲉⲓⲱⲧ • ⲉⲧ ⲟⲩⲁⲁⲃ • ⲉϣⲱⲡⲉ ϯⲛⲁϣ‐
ϫⲟⲕ︤ϥ︥ • ⲉ ⲃⲟⲗ • ⲛⲅ︤ⲣ︥ ⲡⲛⲁ • ⲛⲙ̄ⲙⲁⲓ • ⲡⲉϫⲁϥ ⲛⲁⲓ ϫⲉ
ⲟⲩϩⲱⲃ ⲉⲛⲁⲛⲟⲩϥ • ⲡⲉⲧ ⲉⲕϣⲓⲛⲉ • ⲛ̄ⲥⲱϥ • ⲱ ⲡⲁ ϣⲏⲣⲉ •
ⲉⲕϫⲉ (sic) ⲁⲕϩⲓ ⲧⲟⲟⲧⲕ̄ • ⲉ ⲡϩⲱⲃ • ⲉⲧ ⲛⲁⲛⲟⲩϥ ⲛⲓⲙ • ⲡⲉⲧ
ⲛⲁϣⲕⲱⲗⲩ • ⲙⲙⲟⲕ • ⲱ ⲡⲁ ϣⲏⲣⲉ • ⲁⲛⲧⲱⲟⲩⲛ ⲇⲉ
ⲁⲛⲉⲓ ⲉ ⲃⲟⲗ • ϩ︦ⲙ︦ ⲡⲧⲟⲟⲩ ⲁϥϫⲓⲧ • ϣⲁ ⲟⲩⲡⲣⲉⲥⲃⲩⲧⲉⲣⲟⲥ •
ⲉ ⲧⲣ︦ϥ︦ϯ • ϩⲓⲱⲱⲧ • ⲙ ⲡⲉⲥⲭⲏⲙⲁ • ⲛ ⲧⲙ︦ⲛ︦ⲧ︦ⲙⲟⲛⲟⲭⲟⲥ •
ⲁⲩⲱ ⲛ̄ ⲧⲉⲣ ⲛ̄ⲙⲟⲩⲧⲉ • ⲉ ϩⲟⲩⲛ • ⲁϥⲉⲓ • ⲉ ⲃⲟⲗ • ⲛϭⲓ
ⲡⲉⲡⲣⲉⲥⲃⲩⲧⲉⲣⲟⲥ • ⲁϥⲁⲥⲡⲁⲍⲉ ⲙⲙⲟⲛ • ⲁϥϫⲓⲧ︦ⲛ︦ • ⲉ
ϩⲟⲩⲛ • ⲉ ⲡⲉϥⲧⲟⲡⲟⲥ ⲁ ⲡⲁ ⲉⲓⲱⲧ • ϫⲟⲟⲥ • ⲛⲁϥ • ⲛⲧⲉⲩ‐
ⲛⲟⲩ • ⲉ ⲧⲃⲏⲏⲧ ⲁⲩⲱ ⲛⲧⲉⲩⲛⲟⲩ • ⲁϥϣⲱⲃ • ⲙ ⲡϥⲱ • ⲛ
ⲧⲁ ⲁⲡⲉ • ⲁϥϯ ⲉ ϫⲱⲓ • ⲙ ⲡⲉⲥⲭⲏⲙⲁ • ⲛ ⲧ︦ⲙ︦ⲛ︦ⲧⲙⲟⲛⲟ‐
ⲭⲟⲥ • ⲁⲛⲧⲱⲟⲩⲛ • ⲁⲛⲃⲱⲕ • ⲉ ⲡⲉⲛⲙⲁ ⲛ ϣⲱⲡⲉ • ⲡⲁ
ⲉⲓⲱⲧ ⲇⲉ • ⲉⲧ ⲟⲩⲁⲁⲃ • ⲁⲡⲁ ϩⲁⲣⲱⲛ • ⲁϥⲣ̄ ⲟⲩϩ︦ⲃ︦ⲇⲱⲙⲁⲥ •
ⲛ̄ϩⲟⲟⲩ • ⲉϥⲕⲱⲧ • ⲙⲙⲟⲓ • ϩ︦ⲛ︦ ⲛⲉϩⲃⲏⲩⲉ • ⲛ̄ ⲧⲙ︦ⲛ︦ⲧⲣ︦ϥ︦‐
ϣⲙ̄ϣⲉ ⲛⲟⲩⲧⲉ • ⲙⲛ̄ⲛⲥⲁ ⲛⲁⲓ • ⲡⲉϫⲁϥ ⲛⲁⲓ ϫⲉ ϩⲙⲟⲟⲥ