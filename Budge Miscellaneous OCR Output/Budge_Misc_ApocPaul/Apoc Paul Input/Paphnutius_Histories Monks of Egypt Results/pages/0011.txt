ⲡⲥⲁⲃⲃⲁⲧⲱⲛ • ⲙⲛ̄ ⲧⲕⲩⲣⲓⲁⲕⲏ • ⲉⲓⲥ ϩⲏⲏⲧⲉ ⲁⲛⲧⲁⲙⲟⲕ •
ⲉ ⲧⲛ̄ϭⲓⲛⲁⲡⲟⲧⲁⲥⲥⲉ • ⲛⲧⲟⲕ • ϩⲱⲱⲕ • ⲁⲣⲓ ⲧⲁⲅⲁⲡⲏ ϣⲗⲏⲗ
ⲉ ϫⲱⲛ • ⲱ̄ ⲡⲉⲛⲉⲓⲱⲧ ⲉⲧ ⲟⲩⲁⲁⲃ • ⲁⲛⲟⲕ ⲇⲉ • ⲁⲓⲉⲓ ⲉ ⲃⲟⲗ‐
ϩⲓ ⲧⲟⲟⲧⲟⲩ • ⲁⲓⲟⲩⲱϩ • ϩⲙ̄ ⲡⲁ ⲙⲁ • ⲛ̄ ϣⲱⲡⲉ • ⲡⲣⲁⲛ •
ⲙ ⲡⲟⲩⲁ ⲙⲙⲟⲟⲩ • ⲡⲉ ⲁⲛⲓⲁⲛⲟⲥ • ⲁⲩⲱ ⲡⲣⲁⲛ • ⲙ ⲡⲕⲉ
ⲟⲩⲁ • ⲡⲉ ⲡⲁⲩⲗⲟⲥ • ⲡϩⲟⲩⲛ • ⲇⲉ ⲛ ϩⲉⲛⲕⲟⲩⲓ • ⲛ̄ϩⲟⲟⲩ
ⲁⲛⲥⲱⲧⲙ̄ • ⲉ ⲃⲟⲗ ϩⲓ ⲧⲟⲟⲧϥ̄ • ⲛ ⲟⲩⲥⲟⲛ • ⲡⲁⲓ ⲉ ϣⲁϥ‐
ⲃⲱⲕ ϣⲁ ⲣⲟⲟⲩ • ⲛ̄ϩⲁϩ • ⲛ̄ⲥⲟⲡ • ⲉϥϭⲓⲛⲉ • ⲙ ⲡⲉϥϣⲓⲛⲉ •
ϫⲉ ⲁⲩⲙⲧⲟⲛ • ⲙⲙⲟⲟⲩ • ⲙ ⲡⲉⲥ[ⲛⲁⲩ] • ⲁⲛⲓⲁⲛⲟⲥ • ⲙⲉⲛ •
ⲛ ⲥⲟⲩ ϫⲟⲩⲱⲧ | [ⲡⲁⲩⲗ]ⲟⲥ • ⲇⲉ • ϩⲛ ⲥⲟⲩ ϣⲟⲙ̄ⲛⲧ • ⲙ
ⲡⲁⲟⲡⲉ • ⲛ̄ ⲧⲉⲣ ϥ̄ⲥⲱⲧⲙ̄ • ⲇⲉ • ⲛϭⲓ ⲡⲉⲛⲥⲟⲛ ⲃⲁⲛⲟⲩ‐
ⲫⲓⲏⲗ • ⲁϥⲃⲱⲕ • ⲁϥⲉⲓⲛⲉ • ⲛⲛⲉⲩⲥⲱⲙⲁ • ⲁϥⲧⲟⲙⲥⲟⲩ •
ϩⲁϩⲧⲏϥ ⁘ ⲉⲓⲥ ⲛⲁⲓ ⲟⲩⲛ • ⲁⲛϫⲟⲟⲩ ⲉ ⲣⲟⲕ • ⲡⲁ ⲥⲟⲛ •
ⲡⲁⲡⲛⲟⲩⲧⲉ • ⲉ ⲧⲃⲉ ⲛⲉⲧ ⲟⲩⲏⲏϩ • ϩⲓ ⲡϫⲁⲓⲉ ⲉ ⲧⲃⲉ ⲛⲉⲛⲧ
ⲁⲓⲛⲁⲩ ⲉ ⲣⲟⲟⲩ • ⲙⲛ̄ ⲛⲉⲛⲧ ⲁⲓⲥⲟⲧⲙⲟⲩ • ⲁⲩⲱ ⲡⲣ̄
ⲡⲙⲉⲉⲩⲉ • ⲛ̄ⲛⲉⲩⲉⲓⲟⲧⲉ • ⲛ̄ⲧⲁⲩⲉⲓ • ⲉ ϩⲣⲁⲓ • ϩⲓ ⲧⲟⲟⲧⲟⲩ •
ⲙⲛ̄ ⲡⲉⲩϫⲱⲕ • ⲉ ⲃⲟⲗ • ⲟⲩⲟⲛ • ⲡⲉⲧ ⲛ̄ⲛⲁϫⲟⲟϥ ⲉ ⲧⲃⲉ
ⲡϩ︦ⲗ︦ⲗ︦ⲟ︦ ⲉⲧ ⲟⲩⲁⲁⲃ • ⲁⲡⲁ ⲓⲥⲁⲁⲕ • ⲡⲁ ⲡⲉⲓ ⲣ̄ ⲡⲙⲉⲉⲩⲉ •
ⲉⲧ ⲛⲁⲛⲟⲩϥ • ⲡⲁⲓ • ⲛ̄ⲧⲁϥⲣ ⲁ ⲧⲁⲣⲭⲏ • ⲙ ⲡⲉϥⲃⲓⲟⲥ
ϩⲁ ⲑⲏ • ⲙⲡⲁⲧ ⲉϥⲣ̄ ⲙⲟⲛⲟⲭⲟⲥ • ⲙ ⲡⲉⲓ ⲙⲁ • ⲡⲁⲓ ⲉⲧ
ⲟⲩⲏⲏϩ • ϩⲛ̄ ⲧⲛⲏⲥⲟⲥ • ⲉⲧ ϩ︦ⲛ︦ ⲧⲙⲏⲏⲧⲉ • ⲙ ⲡⲕⲁⲧⲁ‐
ϩⲣⲁⲕⲧⲏⲥ • ⲙ ⲡⲣⲏⲥ • ⲙⲙⲟⲛ • ⲛⲁ ϥⲧⲟⲟⲩ • ⲙⲙⲏ‐
ⲗⲓⲟⲛ • ⲉ ⲁϥⲙⲁⲑⲏⲧⲉⲩⲉ ϩⲱⲱϥ ϩⲁ ⲣⲁⲧ︦ϥ︦ • ⲙ ⲡϩ︦ⲗ︦ⲗ︦ⲟ •
ⲉⲧ ⲟⲩⲁⲁⲃ ⲁⲡⲁ ϩⲁⲣⲱⲛ • ⲁⲩⲱ ⲁϥϯ ⲙⲟⲟⲩ • ⲉ ⲛⲉϥ‐
ϭⲓϫ • ⲛ̄ⲑⲉ ⲙ ⲡⲛⲟϭ • ⲉⲗⲉⲥⲁⲓⲟⲥ • ⲉ ⲧⲟⲟⲧϥ̄ • ⲙ̄ ⲡⲉⲡⲣⲟ‐
ⲫⲏⲧⲏⲥ ϩⲏⲗⲓⲁⲥ • ⲡⲣⲱⲙⲉ • ⲛⲁⲙⲉ • ⲉⲧ ϫⲏⲕ ⲉ ⲃⲟⲗ •
ⲛ̄ϩⲁϩ • ⲛ̄ⲁⲣⲉⲧⲏ • ⲉⲩϣⲟⲃⲉ • ⲉ ⲛⲉⲩⲉⲣⲏⲩ • ⲛ ⲧⲉⲣ ⲓⲥⲱ‐
ⲧ︦ⲙ︦ • ⲟⲩⲛ • ⲙ ⲙⲁⲕⲁⲣⲓⲥⲙⲟⲥ ⲙ ⲡⲉⲓ ⲣⲱⲙⲉ • ⲛ ⲧⲉⲓ
ⲙⲓⲛⲉ • ⲁⲓⲥ︦ⲡ︦ⲥⲡ ⲡⲁ ⲉⲓⲱⲧ | [ⲡⲥ]ⲉⲗⲉⲩⲥⲓⲟⲥ • ⲉⲓϫⲱ ⲙ‐
ⲙⲟⲥ▨▨▨ϣⲁ ⲣⲟϥ • ⲛ̄ⲧⲁⲣ ⲡⲙ̄ⲡϣⲁ • ⲙ ⲡⲉϥⲥⲙⲟ[ⲩ]▨
▨[ⲧⲁ]ⲓ ⲧⲉ ⲑⲉ ⲛⲧⲁⲛϣⲗⲏⲗ • ϩ︦ⲙ︦ ⲡⲉϥⲙⲁ • ⲛϣⲱⲡⲉ • ⲁⲛⲉⲓ
ⲉ ⲃⲟⲗ • ⲁⲛⲁⲗⲉ ⲉⲩⲕⲟⲩⲓ • ⲛⲥⲕⲁⲫⲟⲥ • ⲁⲛⲣ̄ϩⲱⲧ • ⲉ ⲣⲏⲥ •
ⲉ ⲧⲣ̄ⲛⲃⲱⲕ • ϣⲁ ⲡϩⲗ̄ⲗⲟ • ⲉⲧ ⲟⲩⲁⲁⲃ • ⲁⲡⲁ ⲓⲥⲁⲁⲕ •
ⲛⲉⲩⲛ ϩⲉⲛⲛⲟϭ • ⲇⲉ • ⲛⲱⲛⲉ • ⲣⲏⲧ • ϩ︦ⲙ︦ ⲡⲙⲟⲟⲩ •