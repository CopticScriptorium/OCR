ⲇⲁⲓ̈ • ⲁϥⲕⲉⲗⲉⲩⲉ ⲉ ⲧⲣⲉ ⲩⲕⲁⲑⲁⲣⲓⲍⲉ ⲙ̄ⲙⲟϥ ϫⲉ ⲕⲁⲥ
ⲉⲩⲉⲕⲟⲧϥ̄ ⲉϥⲧⲁⲓⲏⲩ ⲉ ⲡⲉϩⲟⲩⲟ • Ⲓⲟⲩⲗⲓⲁⲛⲟⲥ ⲇⲉ ⲁϥ‐
ⲕⲁⲑⲓⲥⲧⲁ ⲛ̄ ⲟⲩⲕⲟⲙⲉⲥ ⲉϫⲙ̄ ⲡⲣ̄ⲡⲉ • ϫⲉ ⲉϥⲉⲕⲁⲑⲁⲣⲓⲍⲉ
ⲙ̄ⲙⲟϥ ϣⲁⲛⲧ ⲉϥⲥⲙⲛ̄ ⲥⲉⲛⲧⲉ ⲙ̄ⲙⲟϥ • ⲛϥ̄ⲕⲟⲧϥ̄ • ⲛ̄ⲧⲟϥ
ⲇⲉ ⲁϥⲧⲁⲁϥ ⲉ ⲧⲡⲉⲣⲥⲓⲥ • ⲁϥⲡⲟⲗⲉⲙⲉⲓ ⲁϥⲕⲁ ⲛⲉⲧ
ⲟⲩⲁⲁⲃ ⲉⲩⲟⲧⲡ̄ ⲉ ϩⲟⲩⲛ ⲉ ⲡⲉϣⲧⲉⲕⲟ • ⲛⲉⲧ ϣⲟⲣϣⲣ̄ ⲇⲉ
ⲉ ⲡⲉⲣⲡⲉ ⲁⲩⲕⲁⲑⲁⲣⲓⲍⲉ ⲙ̄ⲙⲟϥ ⲙ̄ⲡ ⲟⲩⲕⲁ ⲟⲩⲱⲛⲉ ϩⲓϫⲛ̄
ⲟⲩⲱⲛⲉ • ⲙ̄ⲡⲟⲩⲃⲟⲗϥ̄ ⲉ ⲃⲟⲗ ⲕⲁⲧⲁ ⲡϣⲁϫⲉ ⲙ̄ ⲡⲉⲛⲥ︦ⲏ︦ⲣ︦ •
ⲁⲩⲁⲣⲭⲉⲓ ⲇⲉ ⲛ̄ⲕⲱⲧ | ϣⲁⲩⲕⲱⲧ ϫⲓⲛ ϩⲧⲟⲟⲩⲉ ϣⲁ ⲣⲟⲩϩⲉ
ⲛ̄ⲥⲉⲡⲱϩ ⲉ ϩⲧⲟⲟⲩⲉ • ⲛ̄ⲥⲉϭⲛ̄ ⲛ̄ ⲕⲱⲧ ⲛ̄ⲧⲁⲩⲕⲟⲩ ⲉⲩϣⲣ̄‐
ϣⲱⲣ ϩⲛ̄ ⲟⲩϭⲓϫ ⲁⲛ ⲛ̄ⲣⲱⲙⲉ • ⲁⲩⲣ̄ ⲉⲃⲟⲧ ⲇⲉ ⲥⲛⲁⲩ
ⲛ̄ϩⲟⲟⲩ ⲉⲩⲙⲏⲛ ⲉ ⲃⲟⲗ ⲛ̄ ⲧⲉⲓ ϩⲉ ⲉⲩⲧⲁⲗⲁⲓⲡⲟⲣⲉⲓ ⲉⲙⲛ̄
ⲟⲩϩⲱⲃ ⲟⲩⲏⲏϩ ⲛ̄ⲥⲱⲟⲩ ⲕⲁⲧⲁ ⲑⲉ ϫⲉ ⲧⲉⲡⲣⲟⲛⲟⲓⲁ ⲧⲉⲧ
ⲕⲱⲗⲉⲓ ⲙ̄ⲙⲟⲟⲩ • Ⲁⲩⲧⲁⲙⲟⲟⲩ ⲇⲉ ⲛ̄ϭⲓ ⲛ̄ⲓⲟⲩⲇⲁⲓ̈ ⲉⲧ
ⲙ̄ⲙⲁⲩ ϫⲉ ⲣⲱⲕϩ̄ ⲛ̄ⲛⲉⲙϩⲁⲁⲩ ⲉⲧ ⲉⲣⲉ ⲛⲉⲭⲣⲓⲥϯⲁⲛⲟⲥ •
ⲧⲟⲙⲥ̄ ⲛ̄ϩⲏⲧⲟⲩ • ⲁⲩⲱ ⲧⲉⲧⲛ̄ϭⲙ̄ϭⲟⲙ ⲉ ⲕⲱⲧ ⲁⲩⲥⲱⲧⲙ̄
ⲇⲉ ⲛ̄ⲥⲱⲟⲩ ⲁⲩⲱ ⲁⲩⲣⲱⲕϩ̄ ⲛ̄ ⲛⲉⲙϩⲁⲁⲩ :-Ⲛ ⲧⲉⲣ
ⲟⲩⲡⲱϩ ⲇⲉ ⲉϫⲙ̄ ⲡⲙ̄ϩⲁⲁⲩ • ⲉⲧ ⲉⲣⲉ ⲓ̈ⲱϩⲁⲛⲛⲏⲥ ⲡⲃⲁⲡ‐
ϯⲥⲧⲏⲥ ⲛ̄ϩⲏⲧϥ̄ ⲙⲛ̄ ⲉⲗⲉⲥⲁⲓⲟⲥ • ⲡⲉⲡⲣⲟⲫⲏⲧⲏⲥ • ⲙ̄ⲡⲉ
ⲡⲕⲱϩⲧ̄ ϫⲱϩ ⲉ ⲣⲟⲟⲩ • ⲉ ⲁⲩⲣ̄ ⲟⲩⲙⲏⲏϣⲉ ⲛ̄ϩⲟⲟⲩ • ⲉⲣⲉ
ⲡⲕⲱϩⲧ̄ ⲙⲟⲩϩ • ⲙ̄ ⲡⲉⲩⲕⲱⲧⲉ • ⲛ̄ⲧⲟⲟⲩ ⲇⲉ ⲙ̄ⲡⲉ ⲡⲕⲱϩⲧ̄
ϫⲱϩ ⲙ̄ⲙⲟⲟⲩ ⁖ ϩⲟⲓⲛⲉ ⲇⲉ ⲛ̄ ⲛⲉⲥⲛⲏⲩ ⲁⲩϯ ⲛⲁϥ ⲛ̄ |
ϩⲉⲛⲭⲣⲏⲙⲁ ⲁⲩⲥⲡ̄ⲥⲱⲡϥ̄ ⲉ ⲧⲣ̄ ϥ̄ϯⲑⲉ ⲛⲁⲩ ⲉ ⲧⲣⲉ
ⲩϥⲓ ⲛ̄ ⲛ̄ⲕⲉⲉⲥ ⲛ̄ ⲛⲉⲧ ⲟⲩⲁⲁⲃ • ⲛ̄ⲧⲟϥ ⲇⲉ ⲁϥϫⲓ ⲛ̄
ⲛ̄ϩⲟⲙⲛ︦ⲧ︦ • ⲁϥⲉⲓⲣⲉ ⲕⲁⲧⲁ ⲑⲉ ⲛ̄ⲧⲁⲩϫⲟⲟⲥ ⲛⲁϥ • ⲁϥⲕⲁ
ⲟⲩⲱϣ ⲛⲁⲩ ⲉ ϩⲣⲁⲓ̈ ⲉ ⲧⲣⲉⲩⲉⲓ ⲛ̄ ⲧⲉⲩϣⲏ ⲛ̄ⲥⲉϥⲓ ⲛ︦ⲛ︦ⲕⲉⲉⲥ
ⲛ̄ ⲛⲉⲧ ⲟⲩⲁⲁⲃ • Ⲓⲱ︦ⲥ︦ ⲡⲃⲁⲡⲧⲓⲥⲧⲏⲥ ⲙⲛ̄ ⲉⲗⲩⲥⲁⲓⲟⲥ ⲡⲉ‐
ⲡⲣⲟⲫⲏⲧⲏⲥ • ⲛ̄ⲧⲟⲟⲩ ⲇⲉ ⲉⲣⲉ ⲧϭⲓϫ ⲙ̄ ⲡϫⲥ︥ ϣⲟⲟⲡ
ⲛⲙ̄ⲙⲁⲩ • ⲁⲩⲧⲟⲃⲥⲟⲩ ⲇⲉ ⲉ ϫⲓⲧⲟⲩ ⲉ ⲕⲏⲙⲉ ⲛ̄ ⲁⲑⲁⲛⲁⲥⲓⲟⲥ •
ⲉ ⲃⲟⲗ ϫⲉ ⲛⲉϥⲉⲡⲓⲑⲩⲙⲉⲓ ⲣⲱ ⲉ ⲛⲁⲩ ⲉ ⲣⲟⲟⲩ • Ⲁⲩⲉⲓ
ⲇⲉ ⲉ ⲃⲟⲗ ⲉϫⲛ̄ ⲑⲁⲗⲗⲁⲥⲁ ⲁⲩϩⲉ ⲉ ⲡϫⲟⲓ̈ ϩⲛ̄ ⲟⲩϣⲡ̄
ⲛ̄ ϣⲱⲡ • ⲁⲩⲁⲗⲉ ⲁⲩⲉⲓ ⲉ ⲣⲁⲕⲟⲧⲉ ϩⲛ̄ ⲟⲩⲁⲥⲁⲓ ⲁⲩⲧⲁⲁⲩ
ⲛ̄ ⲁⲑⲁⲛⲁⲥⲓⲟⲥ • ⲁϥⲣⲁϣⲉ ⲉ ϩⲣⲁⲓ ⲉ ϫⲱⲟⲩ • ⲛ̄ⲑⲉ ⲛⲧⲁϥ‐
ⲛⲁⲩ ⲉ ⲣⲟⲟⲩ ϩⲱⲥ ϫⲉ ⲛ̄ⲧⲁϥⲛⲁⲩ ⲉ ⲣⲟⲟⲩ ϩⲙ̄ ⲡⲥⲱⲙⲁ