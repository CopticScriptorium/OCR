ⲛ̄ϩⲟⲟⲩ ⲉ ⲡⲙⲟⲩ ⲛ̄ ⲓⲟⲩⲗⲓⲁⲛⲟⲥ • ⲁϥⲛ̄ⲁⲩ ⲉⲩⲣⲁⲥⲟⲩ ϩⲙ̄
ⲡⲉϣⲧⲉⲕⲟ • ⲁϥⲛⲉϩⲥⲉ ⲇⲉ ⲁϥϫⲟⲥ ⲉ ⲡⲉϥⲥⲟⲛ ⲥⲛⲁⲩ ⲉϥϫⲱ
ⲙ̄ⲙⲟⲥ • ϫⲉ ⲁⲓⲛⲁⲩ ϩⲛ̄ ⲧⲉⲓ ⲟⲩϣⲏ ⲉ ⲡⲙⲁⲣⲧⲩⲣⲟⲥ ⲉⲧ
ⲟⲩⲁⲁⲃ ⲫⲁⲅⲓⲟ[ⲥ] ⲙⲉⲣⲕⲟⲩⲣⲓⲟⲥ • ⲉ ⲁϥⲃⲱⲕ ⲉ ϩⲟⲩⲛ ⲉ
ⲡⲉϥⲙⲁⲣⲧⲩⲣⲓⲟⲛ • ⲁϥⲧⲱⲕⲙ̄ ⲙ̄ ⲡⲉϥⲙⲉⲣⲉϩ ⲉϥϫⲱ ⲙ̄‐
ⲙⲟⲥ ϫⲉ ⲉⲓⲛⲁⲕⲁ ⲡⲉⲓ ⲁⲛⲟⲙⲟⲥ ⲛ̄ ⲧⲉⲓ ϩⲉ • ⲉϥϫⲓⲟⲩⲁ •
ⲉ ⲡⲛⲟⲩⲧⲉ ⲛ̄ ⲧⲡⲉ • Ⲁⲩⲱ ⲛ̄ ⲧⲉⲣⲉ ϥϫⲉ ⲛⲁⲓ ⲁϥⲃⲱⲕ
ⲁⲓⲗⲟ ⲉ ⲛⲁⲩ ⲉ ⲣⲟϥ • Ⲁⲩⲟⲩⲱϣⲃ̄ ⲇⲉ ⲛ̄ϭⲓ ⲡⲕⲉ ⲥⲛⲁⲩ
ϫⲉ ⲛⲁⲙⲉ ⲁⲛⲟⲛ ϩⲱⲱⲛ • ⲁⲛⲛⲁⲩ ⲉ ⲡⲉⲓ̈ ϩⲟⲣⲟⲙⲁ ⲛ̄
ϯⲙⲉⲓⲛⲉ :-Ⲛ̄ ⲧⲉⲣ ⲟⲩⲛⲁⲩ ⲇⲉ ⲛ ⲧⲉⲓ ⲅⲛⲱⲙⲏ ⲛ̄ⲧⲁ
ⲡⲛⲟⲩⲧⲉ ⲧⲥⲁⲃⲟⲟⲩ • ⲉ ⲣⲟⲥ • ⲁⲩⲡⲓⲥⲧⲉⲩⲉ • ⲡⲉϫⲁⲩ ⲛ̄
ⲛⲉⲩⲉⲣⲏⲩ ϫⲉ ⲙⲁⲣⲉⲛ|ϫⲟⲟⲩ ⲉ ⲡⲙⲁⲣⲧⲩⲣ[ⲓ]ⲟⲛ ⲙ̄
ⲫⲁⲅⲓⲟⲥ ⲙⲉⲣⲕⲟⲩⲣⲓⲟⲥ • ⲛ̄ⲧⲛ̄ⲛⲁⲩ ϫⲉ ⲉⲣⲉ ⲡⲉϥⲙⲉⲣⲉϩ
ⲧⲟⲕⲥ̄ ⲉ ⲡⲉϥⲙⲁ ϫⲉ ⲛ ⲙ̄ⲙⲟⲛ • Ⲁⲩⲧⲛ̄ⲛⲟⲟⲩ ϭⲉ ⲁⲩⲱ
ⲙ̄ⲡ ⲟⲩϭⲛ̄ⲧϥ̄ ⲁⲩⲡⲓⲥⲧⲉⲩⲉ ⲉ ⲡϩⲟⲣⲟⲙⲁ • ⲙⲛ︦ⲛ︦ⲥⲁ ϣⲟⲙⲛ︦ⲧ︦
ⲇⲉ ⲛ̄ϩⲟⲟⲩ ⲁⲩⲧⲛ̄ⲛⲟⲟⲩ ⲛ̄ⲛⲉⲥϩⲁⲓ ⲉ ⲧⲁⲛϯⲟⲭⲓⲁ ϫⲉ ⲁ
ⲡⲣ̄ⲣⲟ ⲙⲟⲩ ϩⲙ̄ ⲡⲡⲟⲗⲩⲙⲟⲥ • Ⲧⲥⲩⲅⲕⲗⲏⲧⲟⲥ ⲇⲉ ⲧⲏⲣⲥ̄
ϩⲛ̄ ⲟⲩⲯⲩⲫⲟⲥ ⲛ̄ⲧⲉ ⲡⲛⲟⲩⲧⲉ ⲁⲩⲁⲙⲁϩⲧⲉ ⲛ̄ ⲓⲟⲩⲃⲓ̈ⲁⲛⲟⲥ •
ⲁⲩⲁⲁϥ ⲛ̄ ⲣ̄ⲣⲟ • ⲉ ⲡⲙⲁ ⲛ̄ ⲓⲟⲩⲗⲓ̈ⲁⲛⲟⲥ • Ⲉⲩⲣⲱⲙⲉ ⲡⲉ
ⲙ̄ ⲡⲓⲥⲧⲟⲥ • ⲛ̄ ⲣⲙ̄ ⲛ̄ ⲛⲟⲩⲧⲉ ϫⲓⲛ ⲧⲉϥⲙⲛ︦ⲧ︦ⲕⲟⲩⲓ̈ • ⲛ̄ⲧⲟϥ
ⲇⲉ ⲛ̄ⲧⲉⲩⲛⲟⲩ ⲁϥⲕⲱ ⲉ ⲃⲟⲗ ⲛ̄ ⲛⲉⲧ ⲟⲩⲁⲁⲃ ⲃⲁⲥⲩⲗⲉⲓⲟⲥ •
ⲡⲉⲥⲧⲩⲗⲗⲟⲥ ⲛ̄ ⲧⲙⲉ • ⲡⲕⲁⲡⲡⲁⲇⲟⲝ • ⲙⲛ̄ ⲛⲉⲥⲛⲏⲩ •
ⲁⲩⲱ ϭⲉ ⲙ̄ⲡⲉ ϥⲕⲟⲧϥ̄ ⲛ̄ϭⲓ [ⲓ]ⲟⲩⲗⲓⲁⲛⲟⲥ ⲕⲁⲧⲁ ⲡϣⲁϫⲉ
ⲛ̄ ⲃⲁⲥⲓⲗⲉⲓⲟⲥ • ϩⲛ̄ ⲟⲩⲉⲓⲣⲏⲛⲉ ⲛ̄ⲧⲉ ⲡⲛⲟⲩⲧⲉ • ⲉⲣⲉ ⲛⲉϣ‐
ⲗⲏⲗ ⲙⲛ̄ ⲛ̄ⲧⲱⲃϩ̄ ⲙ̄ ⲡⲓⲛⲟϭ ⲛ̄ ⲥⲧⲣⲁⲧⲏⲗⲁⲧⲏⲥ ⲫⲁⲅⲓⲟⲥ
ⲙⲉⲣⲕⲟⲩⲣⲓⲟⲥ ⲛⲁⲉⲓ ⲉ ϩⲣⲁⲓ̈ ⲉ ϫⲱⲛ ⲛ̄ⲧⲛ̄ⲟⲩϫⲁⲓ ϩⲓ̈ ⲟⲩ‐
ⲥⲟⲡ • ϥ︦ⲑ︦ •