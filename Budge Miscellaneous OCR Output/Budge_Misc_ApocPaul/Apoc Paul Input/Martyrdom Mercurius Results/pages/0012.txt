ⲉϥⲛⲁⲩ Ϫⲉ ⲟⲩⲁⲧⲡⲱⲱⲛⲉ ⲡⲉ ⲡⲉϥⲗⲟⲅⲓⲥⲙⲟⲥ ⲁⲩⲱ ϫⲉ
ⲉϥⲛⲁⲉϣⲡⲓⲑⲉ ⲁⲛ ⲙ̄ⲙⲟϥ ⲉ ⲧⲣ ⲉϥⲑⲩⲥⲓⲁⲍⲉ • ⲁϥϫⲓ‐
ϣⲟϫⲛⲉ ⲛⲉϥϭⲉⲡⲏ ⲅⲁⲣ ⲉ ⲃⲱⲕ ⲡⲉ ⲉ ϩⲟⲩⲛ ⲉ ϩⲣⲱⲙⲏ :
ⲁϥϯ ⲁⲡⲟⲫⲁⲥⲓⲥ ⲉ ⲣⲟϥ ⲉ ⲧⲣ ⲉⲩϯⲙⲱⲣⲉⲓ ⲙ̄ⲙⲟϥ ϩⲛ̄
ⲧⲥⲏϥⲉ ⲉϥϫⲱ ⲙ̄ⲙⲟⲥ • ϫⲉ Ⲙⲉⲣⲕⲟⲩⲣⲓⲟⲥ ⲡⲁⲓ ⲛ̄ⲧ ⲁϥ‐
ⲥⲱϣ ⲛ̄ ⲛ̄ⲛⲟⲩⲧⲉ ⲁⲩⲱ ⲁϥⲕⲁⲧⲁⲫⲣⲟⲛⲉⲓ ⲙ̄ ⲡⲇⲟⲅⲙⲁ
ⲉⲧ ⲟⲩⲁⲁⲃ • ⲛ̄ⲧⲉ ⲧⲙⲛ︦ⲧ︦ⲣⲙ̄ⲣⲁϣ • ⲉ ⲁϥⲟⲡϥ̄ ⲉⲩⲗⲁⲁⲩ
ⲡⲉⲛⲕⲣⲁⲧⲟⲥ ⲕⲉⲗⲉⲩⲉ ⲉ ⲧⲣ ⲉⲩϥⲓ ⲛ̄ ⲧⲉϥⲁⲡⲉ ϩⲛ̄
ⲧⲉⲭⲱⲣⲁ • ⲛ̄ ⲧⲕⲁⲡⲡⲁⲇⲟⲕⲓⲁ • ϩⲙ̄ ⲡⲓⲙⲁ ⲉⲧ ⲙ̄ⲙⲁⲩ •
ⲉⲣⲉ ⲟⲩⲟⲛ ⲛⲓⲙ ⲛⲁⲩ ⲉ ⲣⲟϥ • Ⲟⲩⲟⲛ ⲅⲁⲣ ⲛⲓⲙ ⲛ̄ⲧ
ⲁⲩϫⲓ ⲉⲟⲟⲩ ⲉ ⲃⲟⲗ ϩⲓⲧⲙ̄ ⲡⲣ̄ⲣⲟ ⲉⲩϣⲁⲛⲁⲛϯⲗⲉⲅⲉ ⲉ ⲧⲃⲉ
ⲡⲉϥⲟⲩⲉϩⲥⲁϩⲛⲉ • ⲥⲉⲛⲁϯ ⲛⲁϥ ⲛ̄ ϩⲉⲛⲥⲏϣⲉ • ⲉ ⲡϩⲁⲏ
ⲛ̄ⲥⲉⲡⲁⲣⲁⲇⲓⲇⲟⲩ ⲙ̄ⲙⲟϥ • ⲉ ⲧⲟⲟⲧⲥ̄ ⲛ̄ ⲧⲥⲏϥⲉ :-ⲛⲉ ⲛⲧ
ⲁⲩⲧⲟϣⲟⲩ ⲇⲉ ⲉ ⲧⲣ ⲉⲩϥⲓⲧϥ̄ • ⲁⲩϥⲓ ϩⲁ ⲣⲟϥ • ⲁⲩⲱ
ⲁⲩⲧⲁⲗⲟϥ ⲉⲩⲧⲃ̄ⲛⲏ | ⲁⲩⲙⲟⲣϥ̄ ⲉ ϩⲣⲁⲓ ⲉ ϫⲱϥ • ⲉ ⲃⲟⲗ
ϫⲉ ⲁ ⲡⲥⲱⲙⲁ ⲙ̄ ⲡⲙⲁⲣⲧⲩⲣⲟⲥ ⲃⲱⲗ ⲉ ⲃⲟⲗ ⲛ̄ ⲥⲁ ⲥⲁ
ⲛⲓⲙ • ⲁϥⲣ̄ ⲑⲉ ⲛ̄ⲛⲉⲓⲕⲱⲱⲥ • Ⲁⲩⲙⲟⲟϣⲉ ⲇⲉ ϩⲛ̄ ⲟⲩϩⲓⲏ
ⲉⲥⲟⲩⲏⲏⲩ • ⲁⲩⲱ ϩⲓⲧⲛ̄ ϩⲉⲛⲕⲟⲩⲓ ⲛ̄ ϩⲟⲟⲩ ⲁⲩⲧⲁϩⲉ
ⲧⲡⲟⲗⲓⲥ ⲧⲕⲁⲓⲥⲁⲣⲓⲁ • ⲁⲩⲱ ⲛ̄ ⲧⲉⲓ ϩⲉ ⲁⲩⲟⲩⲁϩϥ̄ ⲉ ⲡⲉⲥⲏⲧ
ⲕⲟⲩⲓ ⲕⲟⲩⲓ • Ⲡϫⲥ̄ ⲇⲉ ⲁϥⲁϩⲉ ⲣⲁⲧϥ̄ ϩⲓ ϫⲱϥ ⲡⲉϫⲁϥ
ⲛⲁϥ • ϫⲉ ⲙⲉⲣⲕⲟⲩⲣⲓⲉ • ⲁⲙⲟⲩ ⲛⲅ̄ ⲙ̄ⲧⲟⲛ ⲙ̄ⲙⲟⲕ
ϩⲁ ϩⲧⲏⲓ • ⲉⲡⲉⲓ ⲇⲏ ⲁⲕϫⲉⲕ ⲡⲉⲕⲇⲣⲟⲙⲟⲥ ⲉ ⲃⲟⲗ • ⲁⲕ‐
ϩⲁⲣⲉϩ ⲉ ⲧⲡⲓⲥϯⲥ • ϫⲓ ⲛⲁⲕ ⲙ̄ ⲡⲉⲕⲗⲟⲙ • ⲛ̄ ⲧⲙⲛ︤ⲧ︥‐
ϣⲟⲉⲓϫ ⲡⲉ ⲛ̄ⲧ ⲁⲩⲧⲟϣϥ̄ ⲛⲁⲕ ⲉ ⲕⲗⲏⲣⲟⲛⲟⲙⲉⲓ̄
ⲙ̄ⲙⲟϥ • ⲡⲙⲁⲣⲧⲩⲣⲟⲥ ⲇⲉ ϩⲙ̄ Ⲡⲧⲣⲉ ⲡϫⲥ̄ ⲟⲩⲱⲛϩ̄
ⲉ ⲣⲟϥ ⲁϥϭⲙ̄ϭⲟⲙ • ⲡⲉϫⲁϥ ⲛ̄ ⲛⲉⲧ ϩⲁ ϩⲧⲏϥ • ϫⲉ
ⲁⲣⲓ ⲡⲉⲛ̄ⲧ ⲁⲩⲟⲩⲉϩⲥⲁϩⲛⲉ ⲙ̄ⲙⲟϥ • ⲛⲏⲧⲛ̄ ϩⲛ̄ ⲟⲩ‐
ϭⲉⲡⲏ • ⲉⲣⲉ ⲡϫⲥ̄ ⲇⲉ ⲡⲁⲓ ⲉⲧ ⲧⲱϩⲙ̄ ⲛ̄ ⲟⲩⲟⲛ ⲛⲓⲙ
ⲉ ϩⲟⲩⲛ ⲉ ⲧⲙⲉⲧⲁⲛⲟⲓⲁ • ⲉϥⲉⲧⲣⲉ ⲧⲉⲧⲛ︦ⲙ︦ⲡϣⲁ ⲛ̄
ⲧⲉϥⲭⲁⲣⲓⲥ • ⲟⲩⲣⲙ̄ⲙⲁⲟ ⲅⲁⲣ ⲡⲉ ⲁⲩⲱ ϣⲁϥⲭⲁ‐
ⲣⲓⲍⲉ ⲛ̄ ⲛⲉⲧ ⲛⲁϯ ⲡⲉⲩⲟⲩⲟⲓ ⲉ ⲣⲟϥ | ϩⲛ̄ ⲟⲩⲇⲱ‐
ⲣⲉⲁ ⲁϫⲛ̄ ⲫⲑⲟⲛⲟⲥ :-ⲁⲩⲱ ⲛ̄ ⲧⲉⲣ ⲉϥϫⲉ ⲛⲁⲓ ⲁⲩϥⲓ ⲛ̄
ⲧⲉϥⲁⲡⲉ ⲁϥϫⲱⲕ ⲉ ⲃⲟⲗ • ⲛ̄ ⲑⲟⲙⲟⲗⲟⲅⲓⲁ ⲉⲧ ⲛⲁⲛⲟⲩⲥ
ⲙ̄ ⲡⲉⲛⲥⲏ︦ⲣ︦ ⲛ̄ ⲥⲟⲩ • ϫⲟⲩⲧⲏ ⲙ ⲡⲉⲃⲟⲧ ⲛⲟⲉⲃⲣⲓⲟⲥ ⲉⲧⲉ