ⲦⲘⲀⲢⲦⲨⲢⲒⲀ Ⲛ ⲪⲀⲄⲒⲞⲤ ⲘⲈⲢⲔⲞⲨⲢⲒⲞⲤ
ⲠⲈⲤⲦⲢⲀⲦⲎⲖⲀⲦⲎⲤ ⲀⲨⲰ ⲠⲘⲀⲢⲦⲨⲢⲞⲤ
ⲈⲦ ⲞⲨⲀⲀⲂ Ⲙ̄ ⲠⲈⲬ︦Ⲥ︦ Ⲛ̄ⲦⲀϤϪⲞⲔⲤ̄ Ⲉ ⲂⲞⲖ
ϨⲢⲀⲒ ϨⲘ̄ ⲠⲞⲞⲨ Ⲛ̄ϨⲞⲞⲨ ⲈⲦⲈ ⲠⲈⲒ ⲠⲈ
ⲤⲞⲨ ϪⲞⲦⲈ Ⲙ̄ ⲠⲈⲂⲞⲦ ⲀⲐⲰⲢ ϨⲚ̄ ⲞⲨⲈⲒ-
ⲢⲎⲚⲎ Ϥ︦Ⲑ •
Ϩⲙ̄ ⲡⲉⲟⲩⲟⲉⲓϣ ⲛ̄ ⲇⲉⲕⲓⲟⲥ ⲙⲛ̄ ⲟⲩⲁⲗⲉⲣⲓⲁⲛⲟⲥ ⲉⲩⲟ
ⲛ︦ⲣ︦ⲣⲟ ϩⲛ̄ ⲧⲛⲟϭ ⲙ̄ ⲡⲟⲗⲓⲥ ϩⲣⲱⲙⲏ • ⲁⲩⲕⲱ ⲉ ϩⲣⲁⲓ ⲛ̄
ⲟⲩⲇⲓⲁⲧⲁⲅⲙⲁ ⲙⲛ̄ ⲟⲩϣⲟϫⲛⲉ ⲛ̄ ⲟⲩⲱⲧ ϩⲱⲥ ⲧⲉ ⲉ ⲧⲣⲉ
ⲟⲩⲟⲛ ⲛⲓⲙ ϩⲙ̄ ⲙⲁ ⲛⲓⲙ • ⲑⲩⲥⲓⲁⲍⲉ ⲛ̄ ⲛ̄ⲛⲟⲩⲧⲉ ⲛ̄ⲥⲉ‐
ⲟⲩⲱⲧⲛ̄ ⲛⲁⲩ ⲉ ⲃⲟⲗ • ⲁⲩⲱ ⲁⲩⲙⲟⲩⲧⲉ ⲉ ⲛ̄ⲥⲩⲅⲕⲗⲏϯⲕⲟⲥ
ⲧⲏⲣⲟⲩ • ⲁⲩⲕⲱ ⲛⲁⲩ ⲉ ϩⲣⲁⲓ ⲛ̄ ⲛⲉ ⲛ̄ⲧⲁⲩⲙⲉⲉⲩⲉ ⲉ
ⲣⲟⲟⲩ ϩⲙ̄ ⲡⲉⲓ ϣⲟϫⲛⲉ ⲛ̄ ⲟⲩⲱⲧ • ⲁⲩⲱ ⲁⲩϩⲉ ⲉ ⲣⲟⲟⲩ
ⲉⲩⲟ ⲛ̄ ⲟⲩϩⲏⲧ ⲛ̄ ⲟⲩⲱⲧ ⲛⲙ̄ⲙⲁⲩ ⲁⲩⲣⲁϣⲉ ⲉⲙⲁⲧⲉ ⲉⲩϫⲱ
ⲙ̄ⲙⲟⲥ ϫⲉ ⲧⲛ̄ϣⲡ̄ ϩⲙⲟⲧ ⲛ̄ⲧⲛ̄ ⲛ̄ⲛⲟⲩⲧⲉ ⲛ̄ ⲁⲧ ⲙⲟⲩ ⲛⲁⲓ
ⲛ̄ⲧⲁⲩϭⲱⲗⲡ̄ ⲉ ⲃⲟⲗ • ⲛ̄ ⲧⲉⲓ ⲅⲛⲱⲙⲏ ⲛ̄ ⲟⲩⲱⲧ • ⲁⲩⲱ ϩⲛ̄
ⲧⲉⲓ ⲟⲩⲛⲟⲩ ⲉⲧ ⲙ̄ⲙⲁⲩ • ⲁⲩⲟⲩⲉϩⲥⲁϩⲛⲉ ⲉ ⲕⲱ ⲉ ϩⲣⲁⲓ
ⲛ̄ ⲟⲩⲇⲟⲅⲙⲁ ⲉϥⲥⲏϩ ⲛ̄ ⲧⲉⲓ ϩⲉ ϩⲛ̄ ⲟⲩⲥϩⲁⲓ ⲛ̄ⲧⲉ | ⲡⲣ̄ⲣⲟ
ⲉϥⲥⲏϩ ⲙ̄ ⲡⲉⲓ ⲧⲩⲡⲟⲥ ⁖-ⲇⲉⲕⲓⲟⲥ ⲙⲛ̄ ⲟⲩⲁⲗⲉⲣⲓⲁⲛⲟⲥ
ⲛ︦ⲣ︦ⲣⲱⲟⲩ ⲛ̄ⲁⲩⲧⲱⲕⲣⲁⲧⲱⲣ ⲁⲩⲱ ⲛ̄ⲉⲩⲥⲉⲃⲏⲥ • ⲙⲛ̄ ⲛ̄ⲥⲩⲅ‐
ⲕⲗⲏϯⲅⲟⲥ ⲧⲏⲣⲟⲩ ⲛ̄ ϩⲣⲱⲙⲏ • ⲉⲩⲥϩⲁⲓ̈ ⲛ̄ ⲛⲉⲧ ⲟⲩⲏⲏϩ
ϩⲙ̄ ⲙⲁ ⲛⲓⲙ • ⲁⲛⲟⲡϥ̄ ϫⲉ ⲟⲩⲁⲛⲁⲅⲕⲁⲓⲟⲛ ⲡⲉ ⲉ ⲧⲣⲛ̄ⲧⲁ‐
ⲙⲱⲧⲛ̄ • ⲉ ⲛⲉⲧ ⲉⲣⲁⲛⲁⲛ ⲙ̄ ⲡⲛ̄ ⲙ̄ⲧⲟ ⲉ ⲃⲟⲗ • Ⲉⲡⲉⲓ ⲇⲏ ϩⲁ
ⲑⲏ Ⲛ̄ ⲟⲩⲛⲟϭ ⲛ̄ ⲟⲩⲟⲉⲓⲉⲓϣ (sic) ⲁⲛϩⲉ ⲉ ⲣⲟⲥ • ϫⲉ ⲛ̄ⲛⲟⲩⲧⲉ
ⲛ̄ ⲛⲉⲛⲉⲓⲟⲟⲧⲉ ⲉⲧ ⲧⲁϩⲟ ⲉ ⲣⲁⲧⲥ̄ • ⲛ̄ⲧⲛ̄ⲙⲛ︦ⲧ︦ⲉⲣⲟ • ⲁⲩⲱ ⲉⲧ
ⲭⲁⲣⲓⲍⲉ ⲙ̄ ⲡⲉⲧ ⲛⲁⲛⲟⲩϥ ⲛ̄ ⲟⲩⲟⲛ ⲛⲓⲙ • ⲉⲧ ϩⲁ ⲡⲉⲛⲁ‐