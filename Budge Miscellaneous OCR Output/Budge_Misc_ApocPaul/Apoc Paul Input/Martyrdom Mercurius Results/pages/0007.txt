ⲙⲛ̄ ⲛⲉϥϩⲃⲏⲩⲉ [ⲕⲁⲧⲁ] ⲡϣⲁϫⲉ ⲙ̄ ⲡⲁⲩⲗⲟⲥ ⲡⲁⲡⲟⲥⲧⲟⲗⲟⲥ
ⲉ ⲁϥ ϯϩⲓⲱⲱϥ ⲙ̄ ⲡⲣⲙ̄ ⲛ̄ ⲃⲣ︤ⲣⲉ ⲡⲁⲓ ⲛ̄ⲧⲁⲩⲥⲟⲛⲧϥ̄ ⲛ̄ϩⲏⲧϥ̄
ⲕⲁⲧⲁ ⲡⲛⲟⲩⲧⲉ ϩⲓⲧⲙ̄ ⲡⲃⲁⲡϯⲥⲙⲁ • ⲁϥⲟⲩⲱϣⲃ̄ ⲛ̄ϭⲓ
ⲫⲁⲅⲓⲟⲥ ϩⲛ̄ ⲟⲩⲥⲙⲏ ⲙ̄ ⲙⲛ︦ⲧ︦ⲣⲙ̄ⲣⲁϣ ⲙⲛ̄ ⲟⲩⲙⲛ︦ⲧ︦ϫⲁⲣ
ϩⲏⲧ • ϫⲉ ⲡⲉⲓ ⲧⲁⲓⲟ ⲛ̄ ⲧⲉⲓ ⲙⲓⲛⲉ ⲙⲁⲣⲉϥϣⲱⲡⲉ ⲛⲁⲕ •
ⲁⲛⲟⲕ ⲅⲁⲣ ⲉϣϫⲉ ⲁⲓⲃⲱⲕ ⲉ ⲃⲟⲗ ⲉ ⲡⲡⲟⲗⲩⲙⲟⲥ ⲁⲓ̄ⲙⲓϣⲉ |
ⲁⲛⲟⲕ ⲇⲉ ⲁⲛ ⲡⲉ ⲛⲧ ⲁⲓϫⲣⲟ ⲁⲗⲗⲁ ⲡϫⲥ̄ • ⲡⲉⲛⲧ ⲁϥ‐
ⲭⲁⲣⲓⲍⲉ ⲛⲁⲓ ⲙ̄ ⲡϫⲥ̄ • Ⲡⲗⲏⲛ ϫⲓ ⲛⲁⲕ ⲛ̄ ⲛⲉⲕⲧⲁⲓⲟ ⲛ̄ⲑⲉ
ⲛⲧ ⲁⲕϫⲟⲟⲥ • ⲁⲛⲟⲕ ⲅⲁⲣ ⲛ̄ⲧⲁⲓⲉⲓ ⲉ ⲃⲟⲗ ϩⲛ̄ ϩⲏⲧⲥ̄ ⲛ̄
ⲧⲁ ⲙⲁⲁⲩ ⲉⲓⲕⲏ ⲕⲁ ϩⲏⲩ ⲉⲓⲛⲁⲃⲱⲕ ⲟⲛ ⲉⲓⲕⲏ ⲕⲁ ϩⲏⲩ •
Ⲛ ⲧⲉⲣⲉ ϥϫⲉ ⲛⲁⲓ ⲇⲉ ⲁϥⲕⲁⲁϥ ⲕⲁ ϩⲏⲩ ⲛ̄ ⲧϥ̄ⲭⲗⲁⲙⲩⲥ •
ⲁϥⲃⲟⲗϥ̄ ⲉ ⲃⲟⲗ • ⲛ̄ ⲧⲉϥⲍⲱⲛⲏ ⲁϥⲛⲟϫⲟⲩ ⲉ ⲃⲟⲗ ϩⲁ
ⲣⲁⲧϥ̄ ⲙ̄ ⲡⲣ̄ⲣⲟ ⲁϥϫⲓϣⲕⲁⲕ ⲉ ⲃⲟⲗ ⲉϥϫⲱ ⲙ̄ⲙⲟⲥ • ϫⲉ
ⲁⲛⲅ̄ ⲟⲩⲭⲣⲓⲥϯⲁⲛⲟⲥ • ⲁⲩⲱ ⲥⲱⲧⲙ̄ ⲧⲏⲣⲧⲛ̄ ϫⲉ ⲁⲛⲅ̄
ⲟⲩⲭⲣⲓⲥϯⲁⲛⲟⲥ ⁖-ⲧⲟⲧⲉ ⲇⲉⲕⲓⲟⲥ Ⲁϥⲣ̄ ⲑⲉ ⲛ̄ ⲛⲉ ⲛⲧ
ⲁⲩⲡⲱⲥϣ̄ (sic) ⲁϥⲉⲓⲱⲣⲙ̄ ⲉ ϩⲟⲩⲛ ⲉ ϩⲣⲁϥ • ⲛ̄ ⲟⲩⲛⲟϭ ⲛ̄
ⲛⲁⲩ • ⲁϥⲣ̄ ϣⲡⲏⲣⲉ ⲙ̄ ⲡⲉⲓⲛⲉ ⲙ̄ ⲡⲥⲁ ⲛ ⲧϥ̄ⲙⲛ︦ⲧ︦ⲃⲣ̄ⲣⲉ ⁖-
ⲡⲙⲁⲕⲁⲣⲓⲟⲥ ⲇⲉ ⲛ ⲉⲛⲉⲥⲱϥ ⲉⲙⲁⲧⲉ ϩⲙ̄ ⲡⲉϥⲉⲓⲛⲉ ⲉϥ‐
ⲧⲣⲉϣⲣⲱϣ ⲉⲙⲁⲧⲉ ϩⲙ̄ ⲡⲉϥⲁⲩⲉⲓ̈ⲛ • ⲉϥⲟ ⲙ̄ ⲙⲉⲣϣ̄ ϩⲙ̄
ⲡⲉϥϥⲱ ⲉϥⲕⲟⲥⲙⲉⲓ ϩⲙ̄ ⲙⲛ︦ⲧ︦ⲥⲁⲉⲓ ⲛⲓⲙ • ϩⲓ ⲙⲛ︦ⲧ︦ϫⲱⲱⲣⲉ
ⲉⲣⲉ ϩⲁϩ ϭⲱϣⲧ̄ ⲛ̄ⲥⲱϥ ⲉⲩⲣ̄ ϣⲡⲏⲣⲉ ⲙ̄ⲙⲟϥ ⁖-ⲙⲛ︦ⲛ︦ⲥⲁ
ⲛⲁⲓ ⲇⲉ ⲇⲉⲕⲓⲟⲥ ⲡⲣ̄ⲣⲟ ⲁϥⲕⲓⲙ ⲛ̄ ⲧⲉϥⲁⲡⲉ ⲟⲩⲉϩ|ⲥⲁϩⲛⲉ
ⲉ ⲛⲟϫϥ̄ ⲉ ⲡⲉϣⲧⲉⲕⲟ ⲉϥϫⲱ ⲙ̄ⲙⲟⲥ • ϫⲉ ⲡⲣⲱⲙⲉ ⲉⲧⲉ
ⲙ̄ⲡ ⲉϥⲥⲟⲩⲛ ⲡⲧⲁⲓⲟ ⲙⲁⲣϥ̄ϫⲓ ⲡⲏⲣⲁ ⲧⲉⲛⲟⲩ ⲙ̄ ⲡⲉⲧ‐
ϭⲁⲓ̈ⲟ • ⲛ̄ⲧⲁϥϫⲉ ⲡⲁⲓ ⲇⲉ ⲉϥⲙⲉⲉⲩⲉ ϫⲉ ⲉϥⲛⲁⲉϣⲡⲉⲛⲉ
ⲡⲉϥⲗⲟⲅⲓⲥⲙⲟⲥ ⲛ̄ ⲉⲩⲥⲉⲃⲏⲥ • ⲡⲙⲁⲣⲧⲩⲣⲟⲥ ⲇⲉ ⲙ̄ ⲡⲉⲭⲥ̄
ⲉⲩϫⲓ ⲙ̄ⲙⲟϥ ⲉ ⲡⲉϣⲧⲉⲕⲟ • ⲛϥ̄ⲣⲁϣⲉ ⲁⲩⲱ ⲛϥ̄ⲧⲉⲗⲏⲗ
ϩⲙ̄ ⲡⲉⲡⲛ︤ⲁ︥ • ⲉϥϯ ⲉⲟⲟⲩ ⲙ̄ ⲡⲛⲟⲩⲧⲉ ⁖-Ϩⲛ̄ ⲧⲉⲩϣⲏ ⲇⲉ
ⲉⲧ ⲙ̄ⲙⲁⲩ ⲁⲩⲁⲅⲅⲉⲗⲟⲥ ⲁϩⲉ ⲣⲁⲧϥ̄ ϩⲓ ϫⲱϥ ⲡⲉϫⲁϥ ⲛⲁϥ •
ϫⲉ ⲙⲉⲣⲕⲟⲩⲣⲓⲉ • ⲧⲱⲕ ⲛ̄ ϩⲏⲧ ⲁⲩⲱ ⲙ̄ⲡⲣ̄ ⲣ̄ ϩⲟⲧⲉ
ϩⲏⲧⲟⲩ • ⲛ̄ ⲛ̄ⲁⲡⲩⲗⲏ ⲙ̄ ⲡⲧⲩⲣⲁⲛⲛⲟⲥ • ⲡⲓⲥⲧⲉⲩⲉ ⲉ ⲡⲉⲭⲥ̄
ⲡⲛⲟⲩⲧⲉ ⲛⲅ̄ ϩⲟⲙⲟⲗⲟⲅⲉⲓ ⲙ̄ⲙⲟϥ ϫⲉ ⲛ̄ⲧⲟϥ ⲡⲉ ⲡⲉⲭⲥ̄
ⲡⲛⲟⲩⲧⲉ ϫⲉ ⲟⲩⲛ̄ϣϭⲟⲙ ⲙ̄ⲙⲟϥ ⲉ ⲧⲟⲩϫⲟⲕ ⲉ ⲃⲟⲗ ϩⲛ̄
ⲑⲗⲓⲯⲓⲥ ⲛⲓⲙ • Ⲡⲙⲁⲣⲧⲩⲣⲟⲥ ⲇⲉ ϩⲱⲱϥ ⲛⲉ ⲁϥϭⲙ̄ϭⲟⲙ •