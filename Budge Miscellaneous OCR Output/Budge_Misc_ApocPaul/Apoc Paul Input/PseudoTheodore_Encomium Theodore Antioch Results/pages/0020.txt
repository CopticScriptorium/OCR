ⲧⲁ ϣⲉⲉⲣⲉ ⲛⲁϥ ⲛ̄ ⲥϩⲓⲙⲉ • Ⲡⲣ︦ⲣ︦ⲟ ⲇⲉ ⲁϥⲡⲓⲑⲉ • ⲉϫⲙ̄
ⲡϣⲁϫⲉ ⲛ̄ ⲁⲗⲓⲫⲟⲣⲟⲥ ⲧⲣ︦ⲣ︦ⲱ • ⲁⲩⲱ ⲛ̄ⲧⲉⲩⲛⲟⲩ ⲁϥⲧⲣⲉ
ⲩⲧⲁϩⲉ ⲕⲗⲁⲩϯⲟⲥ • ⲉ ⲣⲁⲧϥ̄ ⲙ̄ⲡⲉϥ ⲙ̄ⲧⲟ ⲉ ⲃⲟⲗ • Ⲡⲉϫⲉ
ⲡⲣ︦ⲣ︦ⲟ ⲛⲁϥ ϫⲉ ⲁϫⲓⲥ ⲉ ⲣⲟⲓ • ϫⲉ ⲛⲓⲙ ϩⲛ̄ ⲛ̄ⲛⲟⲩⲧⲉ ⲙ̄
ⲡⲉⲕⲉⲓⲱⲧ • ⲡⲉⲛⲧⲁϥⲉⲓ ϣⲁ ⲣⲟⲕ • ⲛ̄ ⲧⲉⲓ ⲟⲩϣⲏ • ⲁϥϣⲱⲡⲉ
ⲛ̄ ⲟⲩⲟⲉⲓⲛ ⲛ̄ ⲕⲱϩⲧ̄ • ϩⲱⲥ ⲇⲉ ⲛϥ̄ⲣⲱⲕϩ̄ ⲙ̄ ⲡⲡⲁⲗⲗⲁϯⲟⲛ •
ⲙⲏ ⲟⲩⲛⲟⲩⲧⲉ ⲡⲉ ⲡⲁⲛⲁⲧⲟⲗⲁⲓⲟⲥ • ⲛ̄ⲧⲁ ⲡⲉϥⲣⲁⲛ ⲉⲣⲥⲟⲉⲓⲧ
ⲛ̄ ⲧⲉⲓ ϩⲉ ⲧⲏⲣⲥ̄ • ⲙ̄ⲙⲟⲛ ⲉⲓⲥ ϣⲟⲙⲛ︦ⲧ︦ ⲉⲛⲟⲩ|ϣⲏ ϯⲛⲁⲩ
ⲉⲩϩⲟⲣⲟⲙⲁ • ⲉⲩⲙⲟⲩⲧⲉ ⲉ ϫⲱⲓ • ⲉⲩϫⲱ ⲙ̄ⲙⲟⲥ • ϫⲉ ⲉⲓⲥ
ⲑⲉⲟⲇⲱⲣⲟⲥ ⲡⲁⲛⲁⲧⲟⲗⲁⲓⲟⲥ • ⲛⲏⲩ ⲉ ϫⲱⲧⲛ̄ • ⲉ ⲃⲉⲧ
ⲧⲏⲩⲧⲛ̄ ⲉ ⲃⲟⲗ • Ⲡⲁⲛⲧⲟⲥ ⲅⲁⲣ • ⲁⲣⲏⲩ ⲛ̄ⲧⲟϥ ⲡⲉ ⲛ̄ⲧⲁϥⲉⲓ •
ϣⲁ ⲣⲟⲕ ⲛ̄ ⲧⲉⲓ ⲟⲩϣⲏ • ⲉϥⲟⲩⲱϣ ⲉ ⲣⲱⲕϩ̄ ⲙ̄ⲙⲟⲛ •
Ⲡⲉϫⲉ ⲡⲡⲉⲧ ⲟⲩⲁⲁⲃ ⲁⲡⲁ ⲕⲗⲁⲩⲇⲓⲟⲥ • ⲙ̄ ⲡⲣ︦ⲣ︦ⲟ ⲁⲅⲁ‐
ⲃⲟⲣⲛⲉ • ⲡⲁⲓ ⲅⲁⲣ ⲡⲉ ⲡⲉϥⲣⲁⲛ • ϫⲉ ⲙ̄ⲙⲟⲛ ⲡⲁ
ϫⲟⲉⲓⲥ ⲡⲣ︤ⲣ︥ⲟ • ⲁⲗⲗⲁ ⲡⲁⲅⲅⲉⲗⲟⲥ ⲙ̄ ⲡⲁ ϫⲟⲉⲓⲥ • ⲓ︤ⲥ︥
ⲡⲉⲭ︦ⲥ︦ • ⲡⲉ ⲛ̄ⲧⲁϥⲉⲓ ϣⲁ ⲣⲟⲓ • ⲛ̄ ⲧⲉⲓ ⲟⲩϣⲏ • ⲁⲩⲱ
ⲛ̄ⲧⲟϥ ⲡⲉ ⲛ̄ⲧⲁϥⲧⲟⲩϫⲟⲓ • ⲉ ⲡⲙⲟⲩ ϩⲛ̄ ⲧⲙⲏⲧⲉ ⲙ̄ ⲡⲉⲕ‐
ⲙⲏⲏ|ϣⲉ • ⲛ̄ⲧⲟϥ ⲟⲛ ⲡⲉ ⲛ̄ⲧⲁϥϯ ⲡⲁ ⲛⲁ • ⲉ ⲡⲉⲕϩⲏⲧ •
ⲁⲕⲉⲣ ⲡⲉⲓ ⲡⲉⲧ ⲛⲁⲛⲟⲩϥ ⲛⲙ̄ⲙⲁⲓ • ⲉ ⲧⲃⲉ ⲑⲉⲟⲇⲱⲣⲟⲥ
ϩⲱⲱϥ ⲡⲁⲛⲁⲧⲟⲗⲁⲓⲟⲥ • ⲡⲁⲓ ⲛ̄ⲧⲁⲕⲥⲱⲧⲙ̄ ⲉ ⲡⲉϥⲣⲁⲛ •
ⲡⲁ ⲥⲟⲛ ⲡⲉ • Ⲡⲉϫⲉ ⲡⲣ︦ⲣ︦ⲟ ⲙ̄ ⲡϩⲁⲅⲓⲟⲥ ⲁⲡⲁ ⲕⲗⲁⲩⲇⲓⲟⲥ •
ϫⲉ ⲉⲓⲟⲩⲱϣ ⲉ ⲧⲣⲉ ⲕⲥϩⲁⲓ • ϣⲁ ⲡⲉⲕⲉⲓⲱⲧ • ϩⲛ̄ ⲧⲉⲕϭⲓϫ
ⲙ̄ⲙⲓⲛ ⲉⲙⲙⲟⲕ • ⲛϥ̄ϫⲟⲟⲩ ⲙ̄ ⲡⲁ ϣⲏⲣⲉ ⲛⲁⲓ • ⲙⲛ̄
ⲑⲉⲟⲇⲱⲣⲟⲥ ⲡⲁⲛⲁⲧⲟⲗⲁⲓⲟⲥ ⲧⲁⲛⲁⲩ ⲉ ⲣⲟϥ • ⲧⲁⲕⲁⲁⲕ
ⲉ ⲃⲟⲗ ϩⲱⲱⲕ • ⲛⲅ̄ ⲃⲱⲕ ϣⲁ ⲡⲉⲕⲉⲓⲱⲧ • ϩⲛ̄ ⲟⲩϯⲙⲏ •
Ⲁⲩⲱ ⲁ ⲡϩⲁⲅⲓⲟⲥ | ⲁⲡⲁ ⲕⲗⲁⲩⲇⲓⲟⲥ • ⲥϩⲁⲓ ϣⲁ ⲡⲉϥⲉⲓⲱⲧ •
ⲛ̄ ⲧⲉⲓ ϩⲉ • Ϫⲉ ϩⲙ̄ ⲡⲣⲁⲛ ⲙ̄ ⲡⲉⲓⲱⲧ • ⲙⲛ̄ ⲡϣⲏⲣⲉ • ⲙⲛ̄
ⲡⲉⲡⲛ︦ⲁ︦ ⲉⲧ ⲟⲩⲁⲁⲃ • ⲧⲉ ⲧⲣⲓⲁⲥ ⲉⲧ ⲟⲩⲁⲁⲃ • ⲛ̄ ϩⲟⲙⲟⲟⲩ‐
ⲥⲓⲱⲛ • ⲛ̄ ⲁⲧ ⲡⲱⲱⲛⲉ • ⲛ̄ ⲁⲧ ϣⲓⲃⲉ • ⲛ̄ ⲁⲧ ⲉⲓⲙⲉ ⲉ ⲣⲟⲥ
ⲧⲉ ⲧⲁⲙⲁϩⲧⲉ ⲛ̄ ⲧⲡⲉ ⲙⲛ̄ ⲡⲕⲁϩ • ⲙⲛ̄ ⲛⲉⲥⲧⲟⲭⲓⲱⲛ
ⲛ̄ ⲁⲧ ⲃⲱⲗ ⲉ ⲃⲟⲗ • ⲡⲉⲧ ⲉⲓⲙⲉ ⲉ ⲡⲣⲏ ϩⲛ̄ ⲧⲉϥⲉⲣⲕⲁⲥⲓⲁ
ⲛ̄ ⲁⲧ ϩⲓⲥⲉ • ⲡⲉⲧ ⲡⲱⲱⲛⲉ ⲙ̄ ⲡⲟⲟϩ ⲉⲩⲙⲛ︦ⲧ︦ⲕⲟⲩⲓ ⲙ̄
ⲡϫⲱⲕ ⲙ̄ ⲡⲉϥⲕⲉⲕⲗⲟⲥ • Ⲡⲉⲛⲧ ⲁϥⲍⲱⲅⲣⲁⲫⲉⲓ ⲛ̄ ⲧⲡⲉ
ϩⲛ̄ ⲟⲉⲛⲥⲓⲟⲩ ⲉⲩⲉⲣ ⲟⲩⲟⲉⲓⲛ • ⲉϥⲉϩⲁⲣⲉϩ ⲉ ⲧⲉⲕⲙⲛ︤ⲧ︥ⲣⲣ