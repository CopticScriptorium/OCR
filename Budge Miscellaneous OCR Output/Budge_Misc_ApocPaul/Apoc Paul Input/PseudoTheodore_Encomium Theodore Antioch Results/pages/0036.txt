ⲥⲱⲡⲟⲩ • ϣⲁⲛⲧ ⲟⲩϩⲙⲟⲟⲥ ⲛ ⲟⲩⲕⲟⲩⲓ • ⲁⲩⲱ ⲁⲩⲱϣⲙ̄
ⲙ̄ ⲡⲕⲱϩⲧ̄ • ⲉⲧ ⲙⲟⲩϩ ⲟⲛ̄ ⲛ̄ⲣⲟ ⲙ̄ ⲡⲡⲁⲗⲗⲁϯⲟⲛ • Ⲁⲩⲱ
ⲛ̄ⲧⲉⲩⲛⲟⲩ • ⲁ ⲙⲓⲭⲁⲏⲗ ⲉⲓ • ⲉ ⲡⲉⲥⲏⲧ ⲉ ⲃⲟⲗ ϩⲛ̄ ⲧⲡⲉ •
ⲁϥⲕⲱ ⲛ̄ⲧⲉϥϭⲓϫ • ⲛ̄ ⲟⲩⲛⲁⲙ • ⲉϫⲛ̄ ⲧⲙⲉⲥⲧ ϩⲏⲧ • ⲛ̄
ⲛⲉⲓ ϩⲁⲅⲓⲟⲥ • ⲁⲩⲱ ⲡⲉϫⲁϥ ⲙ̄ ⲡϩⲁⲅⲓⲟⲥ ⲑⲉⲟⲇⲱⲣⲟⲥ • |
ϫⲉ ⲛⲟⲩϫ ⲛ̄ⲧⲉⲕⲥⲏⲃⲉ • ⲉ ⲡⲉⲥⲕⲟⲉⲓϩ • ϫⲉ ⲛⲁϣⲉ ⲧⲣⲁϩⲧⲥ̄
ⲛ̄ⲧⲁⲥϣⲱⲡⲉ • Ⲛⲅ̄ ⲥⲟⲟⲩⲛ ⲁⲛ • ⲱ̄ ⲡϩⲁⲅⲓⲟⲥ ⲑⲉⲟⲇⲱⲣⲟⲥ •
ϫⲉ ⲉⲕϣⲁⲛⲙⲓϣⲉ • ⲙⲛ̄ϭⲟⲙ ⲛ̄ ⲗⲁⲁⲩ ⲉ ⲁϩⲉ ⲣⲁⲧϥ̄ •
ϩⲓⲑⲏ ⲛ̄ ⲧⲉⲕⲟⲣⲅⲏ • ϫⲉ ⲧϭⲟⲙ ⲙⲛ̄ ⲧⲙⲛ︤ⲧ︥ϫⲱⲱⲣⲉ • ⲁⲩ‐
ⲧⲁⲁⲩ ⲛⲁⲕ ⲉ ⲃⲟⲗ • ϩⲓⲧⲙ̄ ⲡϫⲟⲉⲓⲥ • Ⲡⲉϫⲉ ⲡϩⲁⲅⲓⲟⲥ
ⲑⲉⲟⲇⲱⲣⲟⲥ • ⲙ̄ ⲙⲓⲭⲁⲏⲗ • ϫⲉ ⲉⲓⲉ ⲛ̄ ⲟⲩϣⲡⲏⲣⲉ
ⲁⲛ ⲧⲉ ⲱ̄ • ⲡⲁ ϫⲟⲉⲓⲥ • ⲛ̄ⲧⲉ ⲟⲩⲙⲁⲛⲉⲃⲁⲁⲙⲡⲉ • ⲛ̄ ⲣⲙ̄
ⲛ̄ ⲕⲏⲙⲉ • ⲉⲣ ⲣ︦ⲣ︦ⲟ ⲉ ϫⲱⲛ • ϩⲓⲧⲛ̄ ⲧⲉⲅⲛⲱⲙⲏ ⲛ̄ ⲟⲩ‐
ⲥϩⲓⲙⲉ • ⲉⲣⲉ ϣⲏⲣⲉ ⲛ̄ ⲣ︤ⲣ︥ⲟ ϩⲙ̄ ⲡⲡⲁⲗⲗⲁϯⲟⲛ • Ⲡⲉϫⲉ
ⲙⲓⲭⲁⲏⲗ ⲛⲁϥ • ϫⲉ ⲑⲉⲟⲇⲱⲣⲟⲥ ⲡϫⲱⲱⲣⲉ ⲛ̄ ϩⲁⲣϣ
ϩⲏⲧ▨▨▨ⲡⲉ ⲡϫⲱⲱⲣⲉ • ⲉⲣⲉ ⲡⲛⲟⲩⲧⲉ ⲙⲉ ⲙ̄ⲙⲟϥ •
ⲁⲩⲱ ⲛ̄ⲧⲉⲩⲛⲟⲩ • ⲁ ⲡϩⲁⲅⲓⲟⲥ ⲑⲉⲟⲇⲱⲣⲟⲥ ⲡⲁϩⲧϥ̄ • ⲁϥ‐
ⲟⲩⲱϣⲧ̄ ⲙ̄ ⲡⲛⲟⲩⲧⲉ • ⲉϥϫⲱ ⲙ̄ⲙⲟⲥ • ϫⲉ ⲕⲱ ⲛⲁⲓ ⲉ
ⲃⲟⲗ • ⲡⲁ ϫⲟⲉⲓⲥ ⲙⲓⲭⲁⲏⲗ • Ⲡⲉϫⲉ ⲙⲓⲭⲁⲏⲗ ⲛⲁϥ •
ϫⲉ ⲛ̄ ⲟⲩϣⲡⲏⲣⲉ ⲁⲛ ⲧⲉ • ⲛ̄ⲧⲉ ⲇⲓⲟⲕⲗⲏϯⲁⲛⲟⲥ ⲉⲣ ⲣ︤ⲣ︥ⲟ •
ϫⲉ ⲁⲩϯ ⲛⲁϥ • ⲛ̄ ⲟⲩⲥⲟⲩⲥⲟⲩ • ⲉ ⲃⲟⲗ ϩⲓⲧⲙ̄ ⲡϫⲟⲉⲓⲥ •
ⲧⲉ ϣⲡⲏⲣⲉ ⲛ̄ⲧⲟϥ ⲧⲉ ⲧⲁⲓ • ⲉⲣⲉ ⲡⲓⲗⲁⲧⲟⲥ ⲙⲛ̄ ϩⲏⲣⲱⲇⲏⲥ •
ϩⲙⲟⲟⲥ • ⲉⲣⲉ ⲡϣⲏⲣⲉ ⲙ̄ ⲡⲛⲟⲩⲧⲉ • ⲁϩⲉ ⲣⲁⲧϥ̄ ⲉ ⲣⲟⲟⲩ •
ⲧⲁⲓ ϩⲱⲱϥ ⲧⲉ ⲑⲉ • ⲉⲧ ⲉⲣⲉ ⲇⲓⲟⲕⲗⲏϯⲁⲛⲟⲥ ⲛⲁⲉⲣ ⲣ︦ⲣ︦ⲟ
ⲉϫⲛ̄ ⲛⲉϩⲣⲱⲙⲁⲓⲟⲥ • Ⲡⲉϫⲉ ⲡϩⲁⲅⲓⲟⲥ ⲑⲉⲟⲇⲱⲣⲟⲥ • ⲙ̄
ⲙⲓⲭⲁ|ⲏⲗ • ϫⲉ ⲉϣⲱⲡⲉ ⲡⲟⲩⲉϩⲥⲁϩⲛⲉ ⲙ̄ ⲡϫⲟⲉⲓⲥ ⲡⲉ •
ⲉ ⲧⲣⲉ ⲇⲓⲟⲕⲗⲏϯⲁⲛⲟⲥ ⲉⲣ ⲣ︦ⲣ̄ⲟ • ⲟⲩ ⲉ ⲣⲟⲓ ⲁⲛⲟⲕ ⲡⲉ
ⲕⲱⲗⲩ ⲙ̄ ⲡⲉϥⲟⲩⲉϩⲥⲁϩⲛⲉ • Ⲁⲩⲱ ⲁ ⲙⲓⲭⲁⲏⲗ ϫⲱ ⲉ
ⲣⲟϥ • ⲛ̄ ϩⲛ̄ⲕⲉ ⲙⲩⲥⲧⲏⲣⲓⲟⲛ • ⲉⲩⲛⲁϣⲱⲡⲉ ⲛ̄ ⲇⲓⲟⲕⲗⲏ‐
ϯⲁⲛⲟⲥ • ⲁⲩⲱ ⲁϥϩⲟⲡϥ̄ ⲉ ⲣⲟϥ • ϩⲛ̄ ⲟⲩⲉⲓⲣⲏⲛⲏ ϩⲁⲙⲏⲛ •
Ϣⲱⲣⲡ̄ ⲇⲉ ⲛ̄ ⲧⲉⲣⲉ ϥϣⲱⲡⲉ • ⲁ ⲡϩⲁⲅⲓⲟⲥ ⲑⲉⲟⲇⲱⲣⲟⲥ •
ⲉⲓ ⲉ ⲡⲡⲁⲗⲗⲁϯⲟⲛ • ⲁϥⲱϣ ⲉ ⲃⲟⲗ ⲉϥϫⲱ ⲙ̄ⲙⲟⲥ • ϫⲉ
ⲡⲉⲧ ⲟⲩⲱϣ ⲉ ⲉⲣ ⲣ︤ⲣ︥ⲟ • ⲉⲓⲥ ⲡⲉⲑⲣⲟⲛⲟⲥ ⲕⲏ ⲉ ⲃⲟⲗ • ⲁⲩⲱ
ⲁ ⲑⲟⲧⲉ ⲙ̄ ⲡⲁⲛⲁⲧⲟⲗⲁⲓⲟⲥ • ⲙⲉϩ ⲧⲁⲛϯⲟⲭⲓⲁ ⲧⲏⲣⲥ̄ •