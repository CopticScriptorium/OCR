Ⲧⲛⲁϫⲓ ⲛ̄ ⲧⲁⲡⲁⲣⲭⲏ ⲙ̄ ⲡϣⲁϫⲉ ⲛ ⲣⲱⲓ ⲛ̄ ⲧⲟⲟⲧϥ̄ ⲙ̄
ⲡⲉⲧ ⲛⲁϯ ⲛⲁⲓ ⲛ̄ ⲟⲩⲥⲟⲗⲥⲗ̄ ⲁⲩⲱ ⲙ̄ ⲡⲁⲣⲁⲙⲩ|ⲑⲓ̄ⲁ ϩⲛ̄
ϩⲱⲃ ⲛⲓⲙ • ⲡⲉⲧ ⲥⲟⲟⲩⲛ ⲛ̄ ⲛ̄ϩⲱⲃ ⲛⲓⲙ • ⲡⲉⲧ ⲟⲩⲱⲛ
ⲙ̄ ⲡⲣⲟ ⲙ̄ ⲡϣⲁϫⲉ ⲛ̄ ⲛⲉⲧϣⲓⲛⲉ ⲛ̄ⲥⲱϥ • Ⲡⲉⲧ ⲧⲓ ⲛ̄
ⲧⲥⲟⲫⲓⲁ ⲛ̄ ⲛ̄ⲥⲟⲫⲟⲥ • ⲡⲉⲧ ⲙⲟⲧⲛ̄ ⲛ̄ ⲛⲁⲩ ⲉ ⲣⲟϥ ϩⲓⲧⲛ̄
ⲟⲩⲟⲛ ⲛⲓⲙ ⲉⲧ ϣⲓⲛⲉ ⲛ̄ⲥⲱϥ • ϩⲓⲧⲛ̄ ⲟⲩⲥⲡⲟⲩⲇⲏ ⲉⲛⲁ‐
ⲛⲟⲩⲥ ⁘ ⲛⲓⲙ ⲡⲉ ⲡⲁⲓ ⲉⲓ ⲙⲏ ⲧⲉⲓ ⲡⲗⲟⲅⲟⲥ ⲡⲉ ⲙ̄ ⲡⲓ̈ⲱⲧ
ⲛ̄ ⲁⲅⲁⲑⲟⲥ ⲡⲉⲧ ⲉϥⲡⲱϣ ⲙ̄ ⲡⲉϥⲥⲱⲙⲁ • ⲉⲧ ⲟⲩⲁⲁⲃ •
ϩⲛ̄ ⲛⲁϭⲓϫ ⲛ̄ ⲣⲉϥⲣ̄ ⲛⲟⲃⲉ • ⲉⲓⲥⲱⲧϥ̄ ⲙ̄ ⲡϥ̄ⲥⲛⲟϥ ⲉⲧ ⲧⲁⲓⲏⲩ
ⲉ ⲡⲡⲟⲧⲏⲣⲓⲟⲛ • ⲉⲓϯ ⲙ̄ⲙⲟϥ ⲛ̄ ⲛⲉⲧ ⲉϩⲛⲁϥ • ⲡⲁ ϫⲥ̄ •
ⲁⲩⲱ ⲡⲁ ⲛⲟⲩⲧⲉ ⲓ︦ⲥ︦ ⲡⲉⲭ︦ⲥ︦ ⲡⲉⲛⲛⲟⲩⲧⲉ ⲧⲏⲣⲛ̄ ⲡⲉⲛⲥ︦ⲏ︦ⲣ︦
ⲉϥⲱϣ ⲉ ⲃⲟⲗ • ⲉϥϫⲱ ⲙ̄ⲙⲟⲥ • ϫⲉ ⲟⲩⲟⲛ ⲛⲓⲙ ⲉⲧ ⲁⲓⲧⲉⲓ
ⲉϥⲛⲁϫⲓ ⲁⲩⲱ ⲡⲉⲧ ϣⲓⲛⲉ ⲉϥⲛⲁϭⲓⲛⲉ • ⲁⲩⲱ ⲡⲉⲧ ⲧⲱϩⲙ̄
ⲥⲉⲛⲁⲟⲩⲱⲛ ⲛⲁϥ • Ⲁⲛⲟⲕ ⲇⲉ ⲧⲉⲛⲟⲩ ⲉⲓⲛⲁⲩ ⲉ ⲧⲙⲛ̄‐
ⲧⲣⲉϥϯ ⲙ̄ ⲡⲁ ϫⲥ̄ ϩⲛ̄ ⲟⲩⲟⲩⲣⲟⲧ • ⲁⲓϯ ⲙ̄ ⲡⲁ ⲟⲩⲟⲓ ⲉ ⲣⲟϥ
ⲙ̄ⲡⲟⲟⲩ ⲉⲓⲁⲓⲧⲉⲓ ⲉ ϫⲓ ⲛ̄ ⲟⲩϩⲟⲩⲟ • ⲁⲩⲱ ⲉⲓⲧⲱϩⲙ̄ ϫⲉ ⲕⲁⲥ
ⲉϥⲉⲟⲩⲱⲛ ⲛⲁⲓ̈ • ⲁⲗⲗⲁ ⲡⲉϫⲁⲕ ⲱ̄ ⲡⲁⲕⲣⲟⲁⲧⲏⲥ ⲙ̄ⲙⲁⲓ
ⲥⲃⲱ • ϫⲉ ⲁⲣⲁ ⲟⲩ ⲡⲉ ⲡⲓ̈ ⲁⲓⲧⲏⲙⲁ • ⲛ̄ⲧ[ⲁⲕ]ⲁⲓⲧⲉⲓ̈ ⲙ̄ⲙⲟϥ |
ⲙ̄ⲡⲟⲟⲩ • ⲙⲛ︦ⲛ︦ⲥⲁ ⲛⲉⲛ̄ⲧ ⲁⲕⲟⲩⲱ ⲉϫⲓⲧⲟⲩ • ⲁⲕⲧⲁⲩⲉ
ⲡϣⲟⲣⲡ̄ ⲛ̄ ⲗⲟⲅⲟⲥ ⲉ ⲧⲃⲉ ⲥⲟⲩⲁ ⲛ̄ ⲃⲣ︤ⲣⲉ • ⲧⲁⲣⲭⲏ ⲛ︦ⲛ︦ϣⲁ
ⲧⲏⲣⲟⲩ ⲛ̄ ⲧⲉ ⲣⲟⲙⲡⲉ ⲙ̄ ⲡϫⲥ̄ ⁘ ϩⲟⲙⲟⲓⲱⲥ ⲟⲛ ⲁⲕⲧⲁⲩⲉ
ⲡⲉⲕⲱⲙⲓ̈ⲟⲛ (sic) • ⲙⲛ̄ ⲡⲃⲓⲟⲥ ⲙ̄ ⲡⲉⲧⲉ ⲙ̄ⲡ ⲉϥⲧⲱⲟⲩⲛ ϩⲙ̄
ⲡⲉⲧ ϫⲡⲟ ⲛ̄ ⲛⲉϩⲓⲟⲙⲉ ⲛ̄ϭⲓ ⲡⲉⲧ ⲟ ⲛ̄ⲛⲟϭ ⲉ ⲣⲟϥ • ⲡⲉⲡⲣⲟ‐
ⲇⲣⲟⲙⲟⲥ ⲉⲧ ⲟⲩⲁⲁⲃ ⲙ̄ ⲡⲉⲛ ϫ︦ⲥ︦ ⲓ︦ⲥ︦ ⲡⲉⲭⲥ̄ • ⲁⲩⲱ ⲡⲉϥ‐
ⲥⲩⲛⲅⲉⲛⲏⲥ ⲓⲱϩⲁⲛⲛⲏⲥ ⲡⲃⲁⲡϯⲥⲧⲏⲥ • Ⲁⲩⲱ ⲡⲉϫⲁⲕ ⲟⲛ
ⲧⲉⲛⲟⲩ ϫⲉ ⲉⲓⲛⲁⲁⲓ̈ⲧⲉⲓ • ⲛⲅ̄ ⲥⲟⲟⲩⲛ ⲁⲛ ⲱ̄ ⲡⲁ ⲉⲓⲱⲧ ⲉⲧ
ⲟⲩⲁⲁⲃ • ϫⲉ ⲛⲁⲛⲟⲩ ⲡϣⲓ ϩⲛ̄ ϩⲱⲃ ⲛⲓⲙ • ⲕⲁⲛ ⲉⲕⲟⲩⲱⲙ •
ⲕⲁⲛ ⲉⲕⲥⲱ ⲕⲁⲛ ⲉⲕϣⲗⲏⲗ • ⲟⲩϣⲓ ⲡⲉⲧ ϣⲟⲟⲡ ϩⲛ̄ ϩⲱⲃ
ⲛⲓⲙ • ⲕⲁⲧⲁ ⲑⲉ ⲛ̄ⲧⲁϥϫⲟⲟⲥ ⲛ̄ϭⲓ ⲡⲥⲁϩ ⲡⲁⲩⲗⲟⲥ ϫⲉ
ⲟⲩⲛⲟϭ ⲛ̄ ϩⲏⲩ ⲡⲉ ⲧⲙⲛ̄ⲧⲣⲉϥϣⲙ̄ϣⲉ ⲛⲟⲩⲧⲉ ϩⲛ̄ ⲟⲩ‐
ⲣⲱϣⲉ • Ⲁⲛⲟⲕ ϩⲱⲱⲧ ⲟⲛ ϯⲛⲁⲟⲩⲱϣⲃ̄ ⲛⲁⲕ ϩⲛ̄
ⲟⲩⲥⲟⲟⲩⲧⲛ̄ ⲱ̄ ⲡⲉϣⲃⲏⲣ ⲙ̄ ⲙⲉⲣⲓ̈ⲧ • ϫⲉ ⲕⲁⲗⲟⲥ ⲙⲉⲛ
ⲁⲕϣⲁϫⲉ • ⲟⲩⲙⲛ︦ⲧ︦ⲃⲁⲓ̈ⲣⲟⲟⲩϣ ⲅⲁⲣ ⲁⲕⲟⲩⲟⲛϩ︦ⲥ︦ ⲉ ⲃⲟⲗ •
Ⲁⲗⲗⲁ ϯⲛⲁⲧⲟⲗⲙⲁ ⲛⲧⲁϫⲟⲟⲥ ⲛ̄ⲑⲉ ⲙ̄ ⲡⲉϣⲃⲏⲣ • ⲙ̄