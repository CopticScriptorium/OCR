ⲛⲓⲙ ⲡⲉ ⲡⲁⲓ̈ ⲉⲧ ⲉⲣⲉ ⲡⲉⲓ̈ ⲛⲟϭ ⲛ̄ ⲣ̄ⲣⲟ ϯ ⲉ ϫⲱϥ ⲙ̄
ⲡⲉⲓ ⲛⲟϭ ⲛ̄ ⲉⲟⲟⲩ • ⲙⲛ̄ ⲛⲉⲓ ⲥⲟⲗⲥⲗ̄ ⲉⲧ ⲛⲉⲥⲱⲟⲩ •
ⲉϥⲙⲟⲩⲣ ⲙ̄ⲙⲟϥ ⲛ̄ ⲟⲩⲙⲟϫⲕϥ̄ • ⲉϥⲧⲟϭⲥ̄ ⲛ̄ ⲱⲛⲉ ⲙ̄
ⲙⲉ • ⲙⲛ̄ ⲟⲩⲥⲧⲟⲗⲏ ⲛ̄ ⲉⲟⲟⲩ • ⲉⲙⲛ̄ ⲣⲱⲙⲉ ⲛⲁϣⲧⲁⲩⲉ
ⲉ ⲡϣⲓ ⲛ̄ ⲧⲉⲥⲙⲛ︦ⲧ︦ⲛⲟϭ • ⲧⲁⲓ ⲉⲧ ⲥⲟⲧⲡ̄ ⲡⲁⲣⲁ ⲡϣⲓ ⲉⲧ
ⲉⲣⲉ ⲛ̄ⲣⲱⲙⲉ ⲛⲁϣⲧⲟⲛⲧⲛ̄ ⲙ̄ⲙⲟⲥ ⁖-Ⲙⲓⲭⲁⲏⲗ ⲡⲉ
ⲛⲧⲁϥⲙⲓϣⲉ ⲁϥϭⲱⲧⲡ̄ ⲙ̄ ⲡϫⲁϫⲉ ⲉⲧ ϯ ⲟⲩⲃⲉ ⲡⲉϥϫⲥ̄
ⲁϥϯⲱⲕⲉⲓ ⲙ̄ⲙⲟϥ • ⲛⲓⲙ ⲇⲉ ⲡⲉ ⲡⲁⲓ ⲉⲧ ⲉⲣⲉ ⲧⲁⲅⲙⲁ
ⲧⲏⲣⲟⲩ ⲛ̄ ⲙ̄ⲡⲏⲩⲉ ⲥⲧⲉⲫⲁⲛⲟⲩ ⲙ̄ⲙⲟⲟⲩ ⲉⲩⲣⲁϣⲉ
ⲛⲙ̄ⲙⲁϥ ⲧⲏⲣⲟⲩ • Ⲙⲓⲭⲁⲏⲗ ⲡⲁⲣⲭⲁⲅⲅⲉⲗⲟⲥ ⲡⲉ ⲛ̄ⲧⲁ
ⲡⲛⲟⲩⲧⲉ ⲕⲁⲑⲓⲥⲧⲁ ⲙ̄ⲙⲟϥ ⲙ̄ⲡⲟⲟⲩ ⲛ̄ ⲁⲣⲭⲱⲛ ⲉϫⲛ̄
ⲧⲉϥⲙⲛ︦ⲧ︦ⲉⲣⲟ ⲧⲏⲣⲟⲩ • ⲛⲓⲙ ⲇⲉ ⲡⲉ ⲡⲁⲓ ⲉϥⲟⲩⲉϩⲥⲁϩⲛⲉ
ⲛ̄ ⲙ̄ⲡⲏⲩⲉ ⲉⲩⲥⲱⲧⲙ̄ ⲛ̄ⲥⲱϥ • Ⲙⲓⲭⲁⲏⲗ ⲡⲁⲣⲭⲁⲅⲅⲉⲗⲟⲥ
ⲡⲉ ⲛ|ⲧⲁϥⲥⲱⲧⲙ̄ ⲛ̄ⲥⲁ ⲡⲟⲩⲉϩⲥⲁϩⲛⲉ ⲙ̄ ⲡⲉϥⲣ̄ⲣⲟ •
ⲁϥⲛⲟⲩϫⲉ ⲉ ⲃⲟⲗ ⲙ̄ ⲡⲕⲁⲧⲏⲅⲟⲣⲟⲥ ⲡⲉⲧ ⲣ̄ ⲡⲉⲑⲟⲟⲩ ⲛ̄ⲥⲁ
ⲃⲟⲗ ⲙ̄ⲙⲟϥ ⁖-ⲛⲓⲙ ⲡⲉ ⲡⲁⲓ ⲉⲧ ⲉⲣⲉ ⲡⲕⲟⲥⲙⲟⲥ ⲧⲏⲣϥ̄
ⲁⲩⲱ ⲧⲉⲭⲛⲏ (sic) ⲛⲓⲙ ⲟⲩⲟⲥϥ̄ ⲉⲩⲣ̄ ϣⲁ ⲛⲁϥ ϩⲛ̄ ⲟⲩⲛⲟϭ
ⲛ̄ ϯⲙⲏ ⁖-ⲙⲓ̈ⲭⲁⲏⲗ ⲡⲁⲣⲭⲁⲅⲅⲉⲗⲟⲥ ⲡⲉ ⲡⲥⲟⲗⲥⲗ̄ ⲛ̄
ⲛⲁ ⲙ̄ⲡⲏⲩⲉ ⲁⲩⲱ ϥⲛⲟⲩϩⲙ̄ ⲛ̄ ⲛⲉⲧ ϩⲓϫⲙ̄ ⲡⲕⲁϩ •
ⲉϥⲡⲣⲟⲥⲉⲛⲉⲅⲕⲉⲓ ⲙ̄ⲙⲟⲟⲩ ⲙ̄ ⲡⲉⲛⲛⲟⲩⲧⲉ ⲛ ⲇⲏⲙⲓⲟⲩⲣ‐
ⲅⲟⲥ ϩⲛ̄ ⲧⲉϥⲁⲅⲁⲡⲏ • ⲉⲧ ⲟϣ ⲉ ϩⲟⲩⲛ ⲉ ⲣⲟⲛ • ⲁⲗⲗⲁ •
ⲡⲁⲛⲧⲱⲥ ⲧⲉⲧⲛ̄ⲁϫⲟⲟⲥ ⲛⲁⲓ • ϫⲉ ⲛⲁ ⲙ̄ⲡⲏⲩⲉ ⲣ̄ ϣⲁ ⲟⲛ
ⲙ̄ⲡⲟⲟⲩ • ⲁⲩⲱ ⲥⲉⲣⲁϣⲉ ϫⲉ ⲛⲧⲁ ⲡⲛⲟⲩⲧⲉ ⲧⲁϩⲟ ⲛⲁⲩ ⲉ
ⲣⲁⲧⲟⲩ ⲙ̄ ⲡⲉⲩⲁⲣⲭⲏⲥⲧⲣⲁⲧⲏⲅⲟⲥ ⁖-Ⲉⲓⲉ ⲁϩⲣⲟⲟⲩ ϩⲱⲟⲩ
ⲛⲁ ⲡⲕⲁϩ ⲉⲩⲣⲁϣⲉ ⲛ̄ ⲧⲉⲓ ϩⲉ ⲧⲏⲣⲥ̄ • ⲁⲩⲱ ⲉⲩⲣ̄ ϣⲁ ⲙ̄
ⲡⲁⲣⲭⲁⲅⲅⲉⲗⲟⲥ ⲉⲧ ⲟⲩⲁⲁⲃ ⲙⲓⲭⲁⲏⲗ • ⲙⲏ ⲛⲧⲁⲩⲧⲁϩⲟϥ
ⲉ ⲣⲁⲧϥ̄ ϩⲟⲗⲱⲥ ⲣⲱ ⲛ̄ ⲛⲉⲧ ϩⲓϫⲙ̄ ⲡⲕⲁϩ ϩⲙ̄ ⲡⲉϥⲉⲟⲟⲩ
ⲛϥ̄ⲉϣϭⲙ̄ϭⲟⲙ ⲛ̄ⲁϩⲉ ⲣⲁⲧϥ̄ ϩⲓϫⲙ̄ ⲡⲕ[ⲁϩ] • ⲕ[ⲁ]ⲧⲁ ⲡⲉⲧ
ⲥⲏϩ ϩⲛ̄ ⲕⲉ ⲙⲁ ⁖-Ⲟⲩⲡⲛⲁ̄ ⲅⲁⲣ ⲡⲉ• ▨▨ⲟⲩⲥⲁⲣ︦ⲝ︦ [ⲁⲛ]ⲡⲉ•
ⲟⲩⲁⲥⲱⲙⲁⲧⲟⲥ ⲅⲁⲣ ⲡⲉ [ⲙⲓⲭ]ⲁⲏⲗ • | ⲙⲛ̄ ϣϭⲟⲙ ⲅⲁⲣ
ⲛ̄ⲥⲱⲙⲁϯⲕⲟⲛ ⲉ ⲛⲁⲩ ⲉ ⲣⲟϥ • ⲛϥ̄ⲧⲱⲟⲩⲛ ϩⲁ ⲡⲉϥⲉⲟⲟⲩ •
ⲛ̄ⲧⲟⲕ ⲇⲉ ϩⲱⲱⲕ ϯⲛⲁⲟⲩⲱϣⲃ̄ ⲛⲁⲕ ⲉⲓⲡⲗⲏⲣⲟⲫⲟⲣⲉⲓ
ⲙ̄ⲙⲟⲕ ϫⲉ ⲕⲁⲗⲱⲥ ⲛ̄ϩⲟⲩⲟ ϫⲉ ⲛⲁ ⲡⲕⲁϩ ⲣⲁϣⲉ • ⲡⲗⲏⲛ
ⲛⲁ ⲙ̄ⲡⲏⲩⲉ ⲙⲉⲛ ⲟ ⲉⲣ̄ ⲛⲟⲃⲉ ⲁⲛ • ⲟⲩⲇⲉ ⲙⲛ̄ ⲙⲛ︦ⲧ︦ϫⲁϫⲉ