ⲁⲩⲧⲁϩⲟⲟⲩ ϩⲓϫⲙ̄ ⲡⲉⲓ̈ⲉⲣⲟ̄ ⲛ̄ⲧⲁⲛⲟⲃⲓ̈ⲥ • ⲉⲩⲱϣ ⲉϫⲓ̈ⲟⲟⲣ
ⲛⲥⲉⲃⲱⲕ • ⲉ ⲧⲉⲩⲭⲱⲣⲁ • Ⲁⲩⲱ ⲁⲙⲡⲉⲣⲥⲟⲥ ⲧⲁϩⲉ
ⲡϩⲁⲣⲙⲁ • ⲉⲧ ⲉⲣⲉ ⲕⲗⲁⲩϯⲟⲥ ⲧⲁⲗⲏⲩ ⲉ ⲣⲟϥ • ϩⲓ̈ ⲃⲟⲗ
ⲙ̄ ⲡⲙⲏⲏϣⲉ Ⲉⲣⲉ ⲙ̄ⲡⲣ︤ⲥⲟⲥ ⲙⲉⲉⲩⲉ ϫⲉ ⲡϣⲏⲣⲉ | ⲙ̄
ⲡⲉⲩⲣ︦ⲣ︦ⲟ ⲡⲉ • ⲁⲩⲱ ⲁⲩⲙⲓ̈ϣⲉ ⲙⲛ̄ ⲛⲉⲩⲉⲣⲏⲩ ⲛ̄ⲕⲉ ⲥⲟⲡ •
ⲁⲩⲙⲟⲩⲟⲩⲧ ⲛ̄ ϯⲟⲩ ⲛ̄ϣⲟ ⲛ̄ⲣⲱⲙⲉ • ϩⲙ̄ ⲡⲉⲩⲙⲏⲏϣⲉ •
ⲁⲩⲱ ⲁⲩϫⲣⲟ ⲉ ⲛⲉϩⲣⲱⲙⲁⲓ̈ⲟⲥ • ⲁⲩϥⲓ̈ ⲛ̄ ⲕⲗⲁⲩϯⲟⲥ
ⲁⲩⲡⲱⲧ ⲉ ⲧⲉⲩⲭⲱⲣⲁ • ⲛⲉⲣⲉ ⲛⲉϩⲣⲱⲙⲁⲓ̈ⲟⲥ ⲗⲩⲡⲉⲓ̈ •
ϫⲉ ⲁϥϥⲓ̈ ⲙ̄ ⲡϣⲏⲣⲉ ⲙ̄ ⲡⲉⲩⲣ︤ⲣ︥ⲟ • ⲉⲣⲉ ⲙ̄ⲡⲉⲣⲥⲟⲥ ϩⲱⲟⲩ
ⲗⲩⲡⲉⲓ̈ • ϫⲉ ⲁⲩϥⲓ̈ ⲙ̄ ⲡϣⲏⲣⲉ ⲙ̄ ⲡⲉⲩⲣ︦ⲣ︦ⲟ • ⲗⲟⲓ̈ⲡⲟⲛ
ⲁⲩϫⲓ̈ ⲛ̄ ⲕⲗⲁⲩϯⲟⲥ ⲉ ⲧⲉⲭⲱⲣⲁ ⲛ̄ ⲙ̄ⲡⲉⲣⲥⲟⲥ • ⲁⲩⲧⲁϩⲟϥ
ⲉ ⲣⲁⲧϥ̄ ⲙ̄ ⲡⲉⲩⲣ︦ⲣ︦ⲟ • ⲡⲉϫⲁⲩ ⲛⲁϥ ϫⲉ ⲡⲉⲛϫⲥ̄ ⲁⲩϥⲓ̈
ⲛ̄ⲕⲣⲁⲧⲱⲣ ⲡⲉⲕϣⲏⲣⲉ ⲛ̄ϫⲓ ⲛⲉⲕϫⲁϫⲉ • ⲁⲗⲗⲁ ⲉⲓ̈ⲥ ⲡϣⲏⲣⲉ
ⲙ̄ ⲡⲉⲩⲣ︦ⲣ︦ⲟ • ⲁⲛⲉⲛⲧϥ̄ ⲛⲁⲕ • Ⲛ̄ ⲧⲉⲣⲉ ⲡⲣ︦ⲣ︦ⲟ ⲇⲉ ⲛⲁⲩ
ⲉ ⲕⲗⲁⲩϯⲟⲥ • ⲡⲉϫⲁϥ ⲛⲁϥ ϫⲉ ⲛ̄ⲧⲟⲕ ⲡⲉ ⲡϣⲏⲣⲉ ⲙ
ⲡⲣ̄|ⲣ̄ⲟ ⲛ̄ ⲛⲉϩⲣⲱⲙⲁⲓ̈ⲟⲥ • Ⲛⲉ ⲁ ⲡⲣ︦ⲣ︦ⲟ ⲣ̄ ϣⲡⲏⲣⲉ ⲙ̄ⲙⲟϥ
ⲉ ⲧⲃⲉ ⲡⲉϥⲥⲁ ⲙⲛ̄ ⲧⲉϥⲙⲛ︦ⲧ︦ⲥⲁⲃⲉ • ⲙⲛ̄ ⲧⲉϥⲙⲛ︦ⲧ︦ⲥⲡⲁⲑⲁ‐
ⲣ[ⲓ]ⲟⲥ ⲉⲛⲉϥⲫⲱⲣⲉⲓ̈ ⲛ̄ ⲧⲉϥϩⲃ̄ⲥⲱ ⲛ ⲉⲣ︦ⲣ︦ⲟ • ⲙⲛ̄ ⲧⲉⲕⲗⲁⲃⲧ̄
ⲛ̄ ⲧⲉϥⲙⲛ︦ⲧ︦ⲕⲟⲩⲓ̈ • ⲁⲩⲱ ⲁ ⲡⲉϥⲥⲙⲟⲧ ⲟⲩⲟⲛϩϥ̄ ⲉ ⲃⲟⲗ
ϫⲉ ⲟⲩϣⲏⲣⲉ ⲛ̄ ⲣ︤ⲣ︥ⲟ ⲡⲉ • ⲡⲉϫⲉ ⲡⲣ︤ⲣ︥ⲟ ⲛⲁϥ ϫⲉ ⲛ̄ⲧⲟⲕ
ⲡⲉ ⲡϣⲏⲣⲉ ⲙ̄ ⲡⲣ︦ⲣ︦ⲟ • ⲁϥⲟⲩⲱϣⲃ̄ ⲉϥϫⲱ ⲙ̄ⲙⲟⲥ ϫⲉ ⲛ̄
ⲟⲩⲟⲉⲓ̈ϣ ⲙⲉⲛ • ⲁⲛⲟⲕ ⲡⲉ ⲡϣⲏⲣⲉ ⲙ̄ ⲡⲣ︦ⲣ︦ⲟ ⲛ̄ ⲛⲉϩⲣⲱ‐
ⲙⲁⲓ̈ⲟⲥ • ⲙ̄ⲡⲟⲟⲩ ⲇⲉ ϩⲱⲱϥ • ⲁⲛⲟⲕ ⲟⲩϩⲙ̄ϩⲁⲗ • ϩⲁ
ⲣⲁⲧϥ̄ ⲙ̄ ⲡⲣ︦ⲣ︦ⲟ • ⲉⲓ̈ⲥ ϩⲏⲏⲧⲉ ⲁⲓ̈ⲁϩⲉ ⲣⲁⲧ • ⲙ̄ ⲡⲉϥ ⲙ̄ⲧⲟ
ⲉ ⲃⲟⲗ • ⲙⲛ︦ⲛ︦ⲥⲁ ⲛⲁⲓ̈ ⲁⲛⲟⲩⲏⲏⲃ ⲛⲁⲩ ⲉ ⲕⲗⲁⲩϯⲟⲥ
ⲉⲛⲉⲥⲱϥ ⲉⲙⲁⲧⲉ ϩⲙ̄ ⲡⲉϥⲉⲓ̈ⲛⲉ • ⲡⲉϫⲁⲩ ⲙ̄ ⲡⲣ︦ⲣ︦ⲟ ϫⲉ
ⲡⲁⲓ̈ ⲛⲁⲙ ⲉⲣϣⲁⲩ ⲉ ⲧⲉⲑⲩⲥⲓ̈ⲁ ⲛ̄ ⲛ̄ⲛⲟⲩⲧⲉ • ⲉ ⲧⲃⲉ ⲡⲟⲩ‐
ϫⲁⲓ̈ ⲙ̄ ⲡⲉⲕϣⲏ|ⲣⲉ ⲛ̄ⲧⲁ ⲛⲉϩⲣⲱⲙⲁⲓ̈ⲟⲥ ⲃⲓⲧϥ̄ ϩⲙ̄ ⲡⲡⲟ‐
ⲗⲁⲓⲙⲟⲥ • Ⲁⲩⲱ ⲛ̄ⲧⲉⲩⲛⲟⲩ ⲁ ⲧⲣ︦ⲣ︦ⲱ ϭⲱϣⲧ̄ ⲉ ⲃⲟⲗ ϩⲛ̄
ⲟⲩϣⲟⲩϣⲧ̄ ϩⲙ̄ ⲡⲉⲥⲕⲟⲓⲧⲱⲛ • ⲁⲥⲛⲁⲩ ⲉ ⲕⲗⲁⲩϯⲟⲥ
ⲉⲛⲉⲥⲱϥ ϩⲙ̄ ⲡⲉϥⲥⲁ • ⲁⲥⲙⲉⲣⲓⲧϥ̄ ⲉ ⲡⲉϩⲟⲩⲟ • Ⲁⲩⲱ
ⲁⲥⲉⲓ̈ ⲉ ⲡⲉⲥⲏⲧ ⲧⲁⲭⲏ ⲡⲉϫⲁⲥ ⲙ̄ ⲡⲣ︦ⲣ︦ⲟ • ϫⲉ ⲡⲣ︦ⲣ︦ⲟ ⲱⲛϩ̄
ϣⲁ ⲉⲛⲉϩ • ϯⲡⲁⲣⲁⲕⲁⲗⲉⲓ ⲙ̄ⲙⲟⲕ ⲙ̄ⲡⲉⲣ ⲣ︤̄ ⲡⲉⲑⲟⲟⲩ ⲙ̄
ⲡⲉⲓ ϣⲏⲣⲉ ϣⲏⲙ ⲛ̄ ⲣ︤ⲣ︥ⲟ • ϫⲉ ⲉⲛⲉⲥⲱϥ ϩⲙ̄ ⲡⲉϥⲥⲁ •