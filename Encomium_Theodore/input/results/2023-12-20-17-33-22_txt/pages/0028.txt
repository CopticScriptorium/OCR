Ⲡⲉϫⲉ ⲡⲣ︦ⲣ︦ⲟ ⲙ̄ ⲡⲁⲣⲭⲏⲉⲡⲓⲥⲕⲟⲡⲟⲥ • ϫⲉ ⲙⲏ ⲙ̄ⲡ ⲉⲓϫⲟⲟⲥ
ⲛⲁⲕ • ϫⲉ ⲛ̄ⲧⲟⲕ ⲡⲉ ⲡⲛⲟⲩⲧⲉ ⲛ̄ ⲛⲉϩⲣⲱⲙⲁⲓⲟⲥ • | ⲛ̄ⲧⲁⲕϯ
ϭⲟⲙ • ⲙ̄ ⲡⲉⲓ ϣⲏⲣⲉ ϣⲙ̄ ⲥⲛⲁⲩ • ϣⲁⲛⲧ ⲟⲩϣⲱⲗ •
ⲛ︦ ⲧⲉⲓ ⲡⲟⲗⲓⲥ ⲧⲏⲣⲥ̄ • ⲁϫⲛ̄ ⲉⲣ ϩⲟⲧⲉ ϩⲏⲧϥ̄ ⲛ̄ ⲗⲁⲁⲩ •
ϣⲁⲛⲧⲉ ⲡⲉⲓ ⲛⲟϭ ⲙ̄ⲙⲏⲏϣⲉ ϣⲧⲟⲣⲧⲣ̄ • ⲛ̄ⲥⲉⲉⲣⲑⲉ ⲛ̄
ⲟⲩⲡⲟⲗⲓⲥ ⲉⲥϣⲏϥ • ⲉⲣⲉ ⲥⲉ ⲛ̄ ⲧⲃⲁ ⲙ̄ⲙⲏⲏϣⲉ • ϣⲟⲟⲡ
ⲛ̄ϩⲏⲧⲥ̄ • ⲙ̄ⲡ ⲟⲩⲉϣϭⲙ̄ϭⲟⲙ ⲉ ⲙⲓϣⲉ ⲛⲙ̄ⲙⲁϥ • ⲁⲗⲗⲁ
ⲁⲩⲡⲱⲧ ϩⲛ̄ ⲟⲩϭⲉⲡⲏ • Ⲡⲉϫⲉ ⲡⲁⲣⲭⲏⲉⲡⲓⲥⲕⲟⲡⲟⲥ ⲛⲁϥ •
ϫⲉ ⲁⲓⲟⲩⲱ ⲉⲓϫⲟⲟⲥ ⲛⲁⲕ • ⲛ̄ ⲕⲉ ⲥⲟⲡ • ϫⲉ ⲛ̄ ⲁⲛⲟⲕ ⲁⲛ
ⲡⲉ ⲡⲛⲟⲩⲧⲉ • ⲙⲉ ⲅⲉⲛⲟⲓⲧⲟ • ⲁⲗⲗⲁ ⲁⲛⲟⲕ ⲡⲉ ⲡⲉϥⲁⲣ‐
ⲭⲓⲉⲣⲉⲩⲥ • Ⲡⲉϫⲉ ⲡϩⲁⲅⲓⲟⲥ ⲑⲉⲟⲇⲱⲣⲟⲥ • ⲙ̄ ⲡⲣ̄|ⲣ̄ⲟ •
ϫⲉ ⲙⲏ ⲙ̄ⲡⲉ ⲕϫⲟⲟⲥ ⲉ ⲣⲟⲓ • ϫⲉ ⲉⲓⲟⲩⲱϣ • ⲉ ⲛⲁⲩ
ⲉⲩϭⲟⲙ • ⲉ ⲃⲟⲗ ϩⲓ ⲧⲟⲟⲧⲛ̄ • ⲙ̄ⲡⲁⲧ ⲉⲓⲕⲁ ⲧⲏⲩⲧⲛ̄ ⲉ ⲃⲟⲗ •
ⲉⲓⲥ ϩⲏⲏⲧⲉ ⲅⲁⲣ • ⲁⲕⲛⲁⲩ ⲉⲩⲕⲟⲩⲓ ϩⲛ̄ ⲧⲁ ϭⲟⲙ • ⲉⲣⲉ
ⲡⲁ ⲣ︦ⲣ︦ⲟ ϯ ⲙ̄ⲙⲟⲥ ⲛⲁⲓ • ⲁⲩⲱ ϣⲁ ⲉⲛⲉϩ• ⲙⲉⲣⲉ ⲧⲉϥϭⲟⲙ
ⲱϫⲛ̄ ϩⲛ̄ ⲛⲉϩⲣⲱⲙⲁⲓⲟⲥ • Ⲡⲉϫⲉ ⲡⲣ︦ⲣ︦ⲟ ⲙ̄ ⲡⲡⲉⲧ ⲟⲩⲁⲁⲃ
ⲑⲉⲟⲇⲱⲣⲟⲥ • ϫⲉ ⲛ̄ⲥⲁϥ ⲁⲛⲅ̄ ⲟⲩⲣ︦ⲣ︦ⲟ • ⲙ̄ⲡⲟⲟⲩ ⲇⲉ ϩⲱⲱϥ
ⲁⲛⲟⲕ ⲡⲉ ⲡⲉⲕϩⲙ̄ϩⲁⲗ • ⲁⲙⲟⲩ ϩⲙⲟⲟⲥ ⲛⲁⲕ ϩⲓϫⲙ̄ ⲡⲁ
ⲑⲣⲟⲛⲟⲥ • ⲧⲁϩⲏⲡⲉⲣⲉⲧⲉⲓ ⲛⲁⲕ ϩⲱⲥ ϩⲙ̄ϩⲁⲗ • Ⲡⲉϫⲉ
ⲡⲡⲉⲧ ⲟⲩⲁⲁⲃ ⲛⲁϥ • ϫⲉ ⲡⲉⲑⲣⲟⲛⲟⲥ ⲛ̄ⲧⲁ | ⲡⲁ ϫⲟⲉⲓⲥ
ⲉⲣⲏⲧ ⲙ̄ⲙⲟϥ ⲛⲁⲓ • ⲙⲛ̄ ⲡⲁ ⲥⲟⲛ ⲕⲗⲁⲩϯⲟⲥ • ⲧⲁⲓ ⲧⲉ
ⲧⲙⲛ︦ⲧ︦ⲉⲣⲟ • ⲉⲧ ⲛⲁⲙⲟⲩⲛ ⲉ ⲃⲟⲗ • ⲉⲩⲱⲛϩ̄ ϣⲁ ⲉⲛⲉϩ ϩⲙ̄
ⲙ̄ⲡⲏⲩⲉ • ⲛ̄ ⲛⲁ ⲡⲕⲁϩ ⲁⲛ ⲛⲉ • ⲁⲗⲗⲁ ⲛⲁ ⲧⲡⲉ ⲛⲉ •
ⲁⲩⲱ ⲧⲛ̄ⲛⲁⲙⲁⲧⲉ ⲙ̄ⲙⲟⲟⲩ • ⲙ̄ ⲡⲉⲥⲛⲁⲩ • ϩⲛ̄ ⲟⲩⲡⲟⲗⲓⲥ
ⲛ̄ ⲟⲩⲱⲧ • Ⲡⲗⲏⲛ ⲙ̄ⲡⲉⲣ ⲣ̄ ϩⲟⲧⲉ • ⲱ̄ ⲡⲣ︤ⲣ︥ⲟ • ⲙ̄ⲙⲟⲛ
ⲛⲉⲓ ϩⲁⲅⲓⲟⲥ ⲛⲉ ⲛ̄ⲧⲁⲩⲕⲱ • ⲙ̄ ⲡⲁⲣⲭⲏⲉⲡⲓⲥⲕⲟⲡⲟⲥ ⲉ
ⲃⲟⲗ • ⲁⲩⲉⲛⲧϥ̄ • ⲉ ⲡⲉⲓ ⲙⲁ • ⲛ̄ⲧⲟⲟⲩ ⲟⲛ ⲛⲉ ⲛ̄ⲧⲁⲩϫⲓⲧⲕ̄
ⲉ ⲡⲉⲕⲡⲁⲗⲗⲁϯⲟⲛ • ⲛ̄ ⲧⲉⲓ ϩⲉ • ⲁⲩⲱ ⲁⲩϫⲓⲧϥ̄ ⲉϫⲙ̄
ⲡⲉϥⲑⲣⲟⲛⲟⲥ • ⲛ̄ⲧⲉϥⲟⲉ ⲟⲛ̄ ⲟⲩⲛⲟϭ ⲛ̄ ϩⲟⲧⲉ • Ⲁⲛⲁⲅⲅⲉⲗⲟⲥ
ⲃⲱⲕ • ϩⲁϩⲧⲙ̄ ⲡⲉⲣⲡⲉ • ⲉⲧ ⲉⲣⲉ ⲛⲉⲟⲩⲏⲏⲃ | ⲛ̄ϩⲏⲧϥ̄ •
ⲁⲩⲱϣ ⲉ ⲃⲟⲗ ⲉⲩϫⲱ ⲙ̄ⲙⲟⲥ • ϫⲉ ⲁ ⲑⲉⲟⲇⲱⲣⲟⲥ ⲡⲁⲛⲁ‐
ⲧⲟⲗⲁⲓⲟⲥ • ⲉⲓ ⲉϫⲛ̄ ⲧⲏⲩⲧⲛ̄ ⲉ ⲃⲉⲧ ⲧⲏⲩⲧⲛ̄ ⲉ ⲃⲟⲗ • ⲁⲩⲱ
ⲁⲩϣⲟⲣϣⲣ̄ ⲙ̄ ⲡⲉⲣⲡⲉ ⲉ ⲡⲉⲥⲏⲧ ⲉ ϫⲱⲟⲩ • ⲁⲩⲱ ⲁⲩⲕⲱϩⲧ̄
ⲙⲟⲩϩ ⲛ̄ϩⲏⲧϥ̄ • Ⲁⲩⲱ ⲟⲛ ⲁ ⲕⲉ ⲛⲟϭ • ⲛ̄ϣⲡⲏⲣⲉ ϣⲱⲡⲉ