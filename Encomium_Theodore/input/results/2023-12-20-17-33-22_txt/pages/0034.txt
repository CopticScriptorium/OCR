ⲉⲣⲉ ⲡⲉϩⲣⲱⲙⲁⲓⲟⲥ ⲟⲛϩ̄ • ⲁⲩⲱ ⲁⲩⲑⲙ̄ⲥⲟ ⲛ̄ ⲕⲗⲁⲩⲇⲓⲟⲥ •
ϩⲓϫⲙ̄ ⲡⲉⲑⲣⲟⲛⲟⲥ • ⲁⲩⲛⲟϭ ⲛ̄ ⲁϣⲕⲁⲕ • ϣⲱⲡⲉ ϩⲙ̄
ⲡⲡⲁⲗⲗⲁϯⲟⲛ • ⲉⲩϫⲱ ⲙ̄ⲙⲟⲥ • ϫⲉ ⲁ ⲑⲉⲟⲇⲱⲣⲟⲥ •
ⲡⲁⲛⲁⲧⲟⲗⲁⲓⲟⲥ • ⲉⲣ ⲟⲩⲙⲛ︦ⲧ︦ϫⲱⲱⲣⲉ • ⲙ̄ⲡⲟⲟⲩ ϩⲙ̄ ⲡⲡⲁⲗ‐
ⲗⲁϯⲟⲛ • ⲙ̄ⲡⲉ ⲗⲁⲁⲩ ⲉϣⲁⲛϯⲗⲉⲅⲉ ⲛⲁϥ • ϩⲛ̄ ⲧⲁⲛϯⲟ‐
ⲭⲓⲁ ⲧⲏⲣⲥ̄ • Ⲡϩⲁⲅⲓⲟⲥ ⲇⲉ ⲁⲡⲁ ⲕⲗⲁⲩϯⲟⲥ • ⲙ̄ⲡⲉ ⲥⲉⲣ
ϩⲛⲁϥ • ⲉ ⲧⲣⲉ ϥϩⲙⲟⲟⲥ • ⲉϫⲙ̄ ⲡⲉⲑⲣⲟⲛⲟⲥ ⲛ̄ ⲛ︤ⲣ︦ⲣ︥ⲱⲟⲩ •
ϫⲉ ⲙ̄ⲡⲉ ϥⲣⲟⲟⲩϣ ⲁⲛ ⲡⲉ ϩⲁ ⲧⲙⲛ︤ⲧ︥ⲉⲣ︤ⲣ︥ⲟ • ⲁⲗⲗⲁ
ⲁϥⲧⲱⲟⲩⲛ • ϩⲛ̄ ⲟⲩϭⲉⲡⲏ • ⲉⲛⲉⲣⲉ ⲡⲙⲏⲡϣⲉ ⲧⲏⲣϥ̄ ⲱϣ |
ⲉ ⲃⲟⲗ • ϫⲉ ⲁⲝⲓⲟⲥ • ⲁⲝⲓⲟⲥ • ⲁⲝⲓⲟⲥ ⲕⲗⲁⲩⲇⲓⲟⲥ ⲁϥⲉⲣ
ⲣ︦ⲣ︦ⲟ • Ⲡⲁⲥⲉⲃⲏⲥ ⲇⲉ ⲇⲓⲟⲕⲗⲏϯⲁⲛⲟⲥ • ⲁϥⲉⲣ ϩⲟⲧⲉ • ⲁϥ‐
ⲃⲱⲕ ⲁϥϩⲟⲡϥ̄ ⲛ̄ ⲥⲁϣϥ ⲛ̄ϩⲟⲟⲩ • ϩⲁⲧⲛ̄ ⲧⲣ︦ⲣ︦ⲱ ⲙ̄ⲡ ⲟⲩϩⲉ
ⲉ ⲣⲟϥ • ⲁⲗⲗⲁ ⲛⲉⲣⲉ ⲡⲉⲑⲣⲟⲛⲟⲥ ⲕⲏ ⲉ ⲃⲟⲗ • Ⲁⲩⲱ
ⲁ ⲧⲡⲟⲣⲓⲏ ⲛ̄ ⲣ︦ⲣ︦ⲟ ⲉⲧ ⲙ̄ⲙⲁⲩ • ϭⲱϣⲧ̄ ⲉ ⲃⲟⲗ • ϩⲛ̄
ⲟⲩϣⲟⲩϣⲧ̄ • ϩⲙ̄ ⲡⲉⲥⲕⲟⲓⲧⲱⲛ • ⲡⲉϫⲁⲥ • ϫⲉ ⲛⲓⲙ ⲡⲉ
ⲡⲁⲛⲁⲧⲟⲗⲁⲓⲟⲥ • ϫⲉ ⲉϥⲉⲧⲟⲩⲛⲉⲥ ⲡⲣ︦ⲣ︦ⲟ • ⲉ ϩⲣⲁⲓ ⲉϫⲙ̄
ⲡⲉϥⲑⲣⲟⲛⲟⲥ • Ⲛⲓⲙ ⲡⲉ ⲟⲩⲙⲁⲧⲟⲓ ⲛ̄ⲧⲉ ⲡⲁ ⲉⲓⲱⲧ • ϫⲉ
ⲉϥⲉⲁⲛϯⲗⲉⲅⲉ ⲟⲩϥ ⲉ ⲧⲉϥϣⲉⲉⲣⲉ • Ⲛⲓⲙ ⲡⲉ ⲟⲩⲣⲉϥ‐
ⲙⲟⲟϣⲉ • ⲛ̄|ⲛⲉϥⲟⲩⲉⲣⲏⲧⲉ • ⲛϥ̄ⲁⲛϯⲗⲉⲅⲉ ⲛ̄ ⲟⲩϣⲉⲉⲣⲉ
ⲛ̄ ⲣ︦ⲣ︦ⲟ • Ⲡⲁ ⲡⲡⲟⲗⲁⲓⲙⲟⲥ ⲡⲉ ⲡⲁⲛⲁⲧⲟⲗⲁⲓⲟⲥ • ⲡⲁ ⲧⲙ‐
ⲛ︦ⲧ︦ⲣ︦ⲣ︦ⲟ ⲡⲉ • ⲇⲓⲟⲕⲗⲏϯⲁⲛⲟⲥ • ⲁⲗⲗⲁ ⲁⲛⲅ̄ ⲟⲩϩⲏⲣⲱⲇⲓⲁⲥ
ⲛ̄ ⲃⲣ︤ⲣⲉ • ⲉⲓ ⲉⲙⲡ ⲉⲓⲉⲣ ⲡⲁ ϩⲁⲡ ⲛⲙ̄ⲙⲁϥ • Ⲛ̄ ⲧⲉⲣⲉ
ⲡϩⲁⲅⲓⲟⲥ ⲑⲉⲟⲇⲱⲣⲟⲥ ⲥⲱⲧⲙ̄ ⲉ ⲛⲁⲓ • ⲁϥϣⲱⲗ ⲛ̄ ⲧⲉϥ‐
ⲥⲏⲃⲉ • ⲁϥϩⲓⲟⲩⲉ ϫⲓⲛⲉ • ⲡⲉⲑⲣⲟⲛⲟⲥ ⲙ̄ ⲡⲣ︦ⲣ︦ⲟ ϣⲁ ⲡⲣⲟ •
ⲙ̄ ⲡⲡⲁⲗⲗⲁϯⲟⲛ • ⲁϥⲙⲟⲩⲟⲩⲧ ⲙ̄ ⲙⲛ̄ⲧⲟⲩⲉ ⲛ̄ϣⲉ ⲛ̄
ⲥⲕⲉⲡⲧⲱⲣ • ϩⲓ ⲕⲟⲩⲃⲟⲩⲕⲗⲁⲣⲓⲟⲛ • ⲁⲩⲱ ⲙⲛ̄ⲧϣⲟⲙⲧⲉ
ⲛ̄ϣⲉ ⲙ̄ⲙⲁⲧⲟⲓ ϩⲓ ⲣⲉϥϫⲓⲙⲗⲁϩ • ⲉⲛⲉⲣⲉ ⲡⲕⲩⲣⲝ (sic) ⲱϣ
ⲉ ⲃⲟⲗ • ϫⲉ ⲡⲟⲗⲗⲁ | ⲧⲁⲁⲓⲧⲉⲓ ⲧⲟⲩⲃⲁⲥⲓⲗⲉⲩⲥ ⲁ ⲧⲙ‐
ⲛ︦ⲧ︦ⲣ︦ⲣ︦ⲟ • ⲉⲣⲧⲁ ⲕⲗⲁⲩⲧⲓⲟⲥ • ⲁⲩⲱ ⲁ ⲑⲉⲟⲇⲱⲣⲟⲥ ⲙⲓϣⲉ
ⲁϥϫⲣⲟ • Ⲛ̄ ⲧⲉⲣⲉ ⲧⲣ︤ⲣ︥ⲱ • ⲥⲱⲧⲙ̄ ⲉ ⲛⲁⲓ • ⲁⲥⲉⲣ ϩⲟⲧⲉ
ⲙ̄ⲙⲁⲧⲉ • ⲁⲥϫⲓ ⲙ̄ ⲡⲉⲕⲗⲟⲙ • ⲙ̄ ⲡⲉⲥⲉⲓⲱⲧ • ⲙⲛ̄ ⲧⲉϥ‐
ϭⲣⲏⲡⲉ • ⲙⲛ̄ ⲧⲉϥϩⲃ̄ⲥⲱ ⲛ̄ ⲣ︤ⲣ︥ⲟ • ⲁⲥⲭⲁⲗⲁ ⲙ̄ⲙⲟⲟⲩ •
ⲉ ⲡⲉⲥⲏⲧ ϩⲙ̄ ⲡⲗⲱⲃϣ ⲙ̄ ⲡⲡⲁⲗⲗⲁϯⲟⲛ • ⲉⲥⲱϣ ⲉ ⲃⲟⲗ
ⲉⲥϫⲱ ⲙ̄ⲙⲟⲥ • Ϫⲉ ⲑⲉⲟⲇⲱⲣⲟⲥ ⲡⲁⲛⲁⲧⲟⲗⲁⲓⲟⲥ • ϫⲓ