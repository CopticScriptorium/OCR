ⲙⲟⲥ • Ⲡⲉϫⲉ ⲡⲣ︦ⲣ︦ⲟ ⲛ̄ ⲧⲣ︦ⲣ︦ⲱ • ϫⲉ ⲉⲛⲛⲁⲙⲟⲩⲟⲩⲧ ⲙ̄-
ⲙⲟⲟⲩ • ⲛ̄ ⲁϣ ⲛ̄ ϩⲉ • ⲉⲣⲉ ⲡⲉⲓ ⲙⲡⲏϣⲉ ⲧⲏⲣϥ̄ ⲛⲙ̄ⲙⲁⲩ •
ⲙⲏⲡⲟⲧⲉ ⲛ̄ⲥⲉⲧⲱⲟⲩⲛ • ⲉ ϫⲱⲓ ⲛ̄ⲥⲉϥⲓ ⲛ̄ ⲧⲁ ⲙⲛ︦ⲧ︦ⲣ︦ⲣ︦ⲟ ⲛ̄
ⲧⲟⲟⲧ • Ⲛ̄ⲧⲟⲥ ⲇⲉ ⲡⲉϫⲁⲥ ⲛⲁϥ • ϫⲉ ⲙ̄ⲡⲉⲣ ⲣ̄ ϩⲟⲧⲉ • ⲱ̄
ⲡⲣ︦ⲣ︦ⲟ ⲥϩⲁⲓ ϣⲁ ⲣⲟϥ • ϫⲉ ⲁⲙⲟⲩ ⲛⲁⲓ ⲧⲁⲭⲏ • ⲙⲁⲩⲁⲁⲕ
ϫⲉ ⲟⲩⲛ̄ⲧⲁⲓ ⲟⲩϣⲁϫⲉ • ⲙ̄ ⲙⲩⲥⲧⲏⲣⲓⲟⲛ • ⲉⲓⲛⲁϫⲟⲟϥ
ⲉ ⲣⲟⲕ • ⲉ ⲧⲃⲉ ⲡⲣ︦ⲣ︦ⲟ ⲛ︦ⲛ︦ ⲙ̄ⲡⲉⲣⲥⲟⲥ • ⲉϥϣⲁⲛ|ⲉⲓ ϣⲁ ⲣⲟⲕ
ϫⲓⲧϥ̄ ⲉ ϩⲟⲩⲛ • ⲉ ⲡⲉⲕⲕⲟⲓⲧⲱⲛ • ϩⲱⲥ ⲇⲉ ϫⲉ ⲉⲕⲛⲁⲕⲟ‐
ⲗⲁⲅⲉⲓ ⲛⲙ̄ⲙⲁϥ • ⲥⲟϥⲧⲉ ⲛ̄ ϩⲛ̄ⲇⲩⲙⲓⲟⲥ • ⲛⲅ̄ ⲥⲟⲛϩ̄
ⲙ̄ⲙⲟϥ • ⲛⲅ̄ ⲙⲟⲩⲟⲩⲧ ⲙ̄ⲙⲟϥ • ϩⲛ̄ ⲟⲩϩⲱⲡ • Ⲡⲁⲥⲉⲃⲏⲥ
ⲇⲉ ⲛ̄ ⲣ︦ⲣ︦ⲟ ⲁϥⲡⲓⲑⲉ • ⲉϫⲛ̄ ⲛ̄ϣⲁϫⲉ ⲛ̄ ⲗⲟⲓⲙⲟⲥ ⲛ̄ ⲧⲣ︦ⲣ︦ⲱ •
ⲁϥⲥⲟϥⲧⲉ ⲙ̄ ⲙⲛ̄ⲧⲁⲥⲉ ⲛ̄ⲇⲩⲙⲓⲟⲥ ⲉ ⲣⲟϥ • ⲙⲛ̄ ⲛ̄ⲓⲃⲧ •
ⲁⲩⲱ ⲁϥⲥϩⲁⲓ ϣⲁ ⲣⲟϥ • ⲛ̄ ϩⲛ̄ϣⲁϫⲉ ⲛ̄ⲕⲟⲗⲁⲕⲓⲁ
ⲛ̄ⲕⲣⲟϥ • ⲁⲩⲱ ⲁ ⲡⲡⲉⲧ ⲟⲩⲁⲁⲃ ⲑⲉⲟⲇⲱⲣⲟⲥ ⲉⲓ ⲉ ⲡⲡⲁⲗ‐
ⲗⲁϯⲟⲛ • Ⲛ̄ ⲧⲉⲣⲉ ⲡⲣ︦ⲣ︦ⲟ ⲇⲉ ⲛⲁⲩ ⲉ ⲣⲟϥ • ⲁϥⲥⲱⲃⲉ ⲛ̄‐
ⲕⲣⲟϥ • ⲉ ϩⲟⲩⲛ ⲉ ⲣⲟϥ • ⲉϥϫⲱ ⲙ̄ⲙⲟⲥ • ϫⲉ ⲁ ⲙⲁ
ⲛⲓⲙ ⲙⲟⲩ ϩⲛ̄ ⲣⲁϣⲉ ϫⲉ • ⲁ ⲡⲛⲟϭ ⲛ̄ⲇⲩ|ⲛⲁⲧⲟⲥ • ⲉⲓ
ⲉ ⲡⲡⲁⲗⲗⲁϯⲟⲛ • Ⲕⲁⲗⲱⲥ ⲁⲕⲉⲓ • ⲱ̄ ⲕⲓⲣⲉ ⲑⲉⲟⲇⲱⲣⲟⲥ •
ⲡⲡⲟⲗⲩⲙⲁⲣⲭⲏⲥ ⲛ̄ ⲣⲉϥϫⲣⲟ • ⲁ ⲙⲟⲩ ⲃⲱⲕ ⲉⲙⲡⲉⲣⲥⲟⲥ •
ⲙⲛ̄ ⲡϣⲏⲣⲉ ⲙ̄ ⲡⲣ︦ⲣ︦ⲟ ⲛ︦ⲛ︦ ⲙ̄ⲡⲉⲣⲥⲟⲥ • ϫⲓ ⲛ̄ ⲛⲉⲓ ⲧⲁⲉⲓⲟ
ⲙ̄ ⲡⲉϥⲉⲓⲱⲧ • ⲙ̄ⲙⲟⲛ ⲕⲉ ⲙ̄ⲡϣⲁ ⲙ̄ⲙⲟⲟⲩ • ⲉ ϩⲟⲩⲛ ⲉ
ⲡⲁⲣⲭⲏⲉⲡⲓⲥⲕⲟⲡⲟⲥ • Ⲁⲩⲱ ⲁ ⲡⲡⲉⲧ ⲟⲩⲁⲁⲃ • ⲕⲱ ⲉ ϩⲣⲁⲓ
ⲛ̄ ⲧⲉϥⲥⲏⲃⲉ • ⲁϥⲃⲱⲕ ⲉ ϩⲟⲩⲛ ϣⲁ ⲡⲣ︦ⲣ︦ⲟ • ⲁⲩⲱ ⲁϥ‐
ⲧⲱⲟⲩⲛ ⲁϥⲁⲥⲡⲁⲍⲉ ⲙ̄ⲙⲟϥ • ⲁϥϫⲱⲣⲙ̄ ⲉ ⲡⲙⲛ̄ⲧⲁⲥⲉ
ⲛ̄ⲇⲩⲙⲓⲟⲥ • ⲁⲩⲥⲱⲛϩ̄ ⲙ̄ⲙⲟϥ • Ⲡⲉϫⲉ ⲡⲡⲉⲧ ⲟⲩⲁⲁⲃ
ⲛⲁϥ • ϫⲉ ⲙ̄ⲡⲟⲟⲩ • ⲁ ⲡⲉⲕⲣⲟϥ | ⲛ̄ ⲓⲟⲩⲇⲁⲥ • ⲙⲛ̄
ⲡⲉⲭ︦ⲥ︦ • ⲟⲩⲱⲛϩ̄ ⲉ ⲃⲟⲗ ⲛ̄ϩⲏⲧⲕ̄ • ⲱ̄ ⲡⲣ︦ⲣ︦ⲟ • ⲁⲗⲗⲁ
ⲕ̄ϩⲟⲟⲩ ⲉϩⲟⲩⲉ ⲓⲟⲩⲇⲁⲥ • Ⲛ̄ⲇⲩⲙⲓⲟⲥ ⲇⲉ • ⲁⲩⲧⲁϫⲣⲟϥ
ⲕⲁⲗⲱⲥ • ⲛ̄ⲑⲉ ⲙ̄ⲙⲟⲩⲟⲩⲧ ⲙ̄ⲙⲟϥ • ⲁⲩⲱ ⲁⲩⲥⲱⲕ
ⲙ̄ⲙⲟϥ • ϣⲁ ⲡⲉϣⲟⲩⲉ ⲉ ⲧⲣⲉⲩⲁϣⲧϥ̄ ⲉ ϩⲣⲁⲓ ⲉ ⲣⲟϥ •
ⲙ̄ⲡⲁⲧⲟⲩⲱⲛ ⲛ̄ ⲣⲟ ⲙ̄ ⲡⲡⲁⲗⲗⲁϯⲟⲛ • Ⲡⲉϫⲉ ⲡⲡⲉⲧ
ⲟⲩⲁⲁⲃ ⲛⲁⲩ • ϫⲉ ⲛⲁ ⲥⲛⲏⲩ • Ⲃⲱϣ ⲛⲁⲓ ⲛ̄ ⲟⲩⲕⲟⲩⲓ •
ⲧⲁϫⲱ ⲛ̄ ⲟⲩⲥⲟⲡ ⲉϣⲗⲏⲗ • ⲉ ⲡⲁ ⲣ︤ⲣ︥ⲟ • ⲡⲉⲩ︤︦ⲥ︥ • ⲙ̄ⲡⲁ‐
ⲧⲉⲧⲛ̄ⲙⲟⲩⲟⲩⲧ ⲙ̄ⲙⲟⲓ • ⲁⲩⲱ ⲙ̄ⲡⲉⲑⲟⲧⲉ • ⲕⲁⲁⲩ ⲉ