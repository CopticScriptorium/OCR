ⲥⲟⲥ • ⲛ̄ⲧⲁϥϫⲉ ⲡⲁⲓ ⲇⲉ • ⲉ ⲧⲃⲉ ⲇⲓⲟⲕⲗⲏϯⲁⲛⲟⲥ •
ⲉϥϩⲙ̄ ⲡⲧⲟϣ ⲙ̄ ⲡⲥⲟⲓ • ⲉϥⲙⲟⲟⲛⲉ ⲛ̄ ⲛⲉⲃⲁⲁⲙⲡⲉ ⲙ̄ ⲡⲁ
ⲉⲓⲱⲧ • ⲛ̄ ⲁⲡⲁ ⲯⲟⲧⲉ • ⲉⲣⲉ ⲁⲡⲁ ⲯⲟⲧⲉ ϩⲱⲱϥ • ⲙⲟⲟⲛⲉ
ⲛ̄ ⲛⲉⲥⲟⲟⲩ | ⲙ̄ ⲡⲉϥⲉⲓⲱⲧ • ⲉⲩⲟ ⲛ̄ϣⲃⲏⲣ ⲉⲛⲉⲩⲉⲣⲏⲩ •
ⲉⲛⲉϥⲉⲓⲣⲉ ϩⲛ̄ ⲙⲛ︦ⲧ︦ⲛⲁ • ⲉϥϫⲱ ⲉϥϭⲟⲥϭⲥ̄ • ⲉⲣⲉ ⲡⲉⲯⲁⲗ‐
ⲧⲏⲣⲓⲟⲛ ⲛ̄ ⲧⲟⲟⲧϥ̄ • ⲛ̄ ⲁⲡⲁ ⲯⲟⲧⲉ ⲉϥⲙⲉⲗⲉⲧⲁ • ⲛ̄ ⲛⲉ‐
ⲯⲁⲗⲙⲟⲥ ⲙ̄ ⲡⲉϩⲟⲟⲩ ⲙⲛ̄ ⲧⲉⲩϣⲏ • Ⲛⲉⲣⲉ ⲡⲟⲣⲅⲁⲛⲟⲛ
ⲛ̄ ⲧⲟⲟⲧϥ̄ ⲛ̄ ⲁⲕⲣⲓⲡⲡⲓⲧⲁ • ⲉϥϣⲁⲛϫⲱ • ϣⲁⲣⲉ ⲛ̄ ⲃⲁⲁⲙⲡⲉ
ⲡⲱⲣϫ̄ ⲉ ⲃⲟⲗ • ⲉⲛⲉⲥⲟⲟⲩ ⲛ̄ ⲁⲡⲁ ⲯⲟⲧⲉ • ⲁⲩⲱ ⲛϥ̄ϫⲛⲟⲩ
ⲙ̄ⲙⲟⲥ ⲛⲁϥ • ϫⲉ ⲱϩⲉ ⲡⲧⲟϣ ⲡⲥⲟⲓ • ⲛ̄ⲧ ⲁϥϯⲟⲩⲱ ⲙ̄ⲙⲟⲕ
ⲉ ϩⲣⲁⲓ • ϫⲉ ⲕⲛⲁⲗⲟ ⲉⲕⲕⲉⲛⲥ̄ ⲧⲃ̄ⲛⲟⲟⲩⲉ • ⲛⲅ̄ ⲕⲉⲉⲛⲥ̄
ⲣⲱⲙⲉ • Ⲉⲓⲧⲁ ⲁϥϫⲟⲟⲩ ⲛ̄ ⲟⲩⲙⲁⲅⲓⲥⲧⲣⲓⲁⲛⲟⲥ • ϩⲓⲧⲙ̄
ⲡⲟⲩⲉϩⲥⲁϩⲛⲉ ⲛ̄ ⲟⲩⲙⲉ|ⲣⲓⲁⲛⲟⲥ ⲡⲣ︦ⲣ︦ⲟ • Ⲛ̄ ⲧⲉⲣⲉ ϥⲉⲓ
ⲇⲉ ⲉ ⲡⲧⲟϣ ⲡⲥⲟⲓ • ⲁϥϩⲉ ⲉ ⲁⲕⲣⲓⲡⲡⲓⲧⲁ • ⲙⲛ̄ ⲁⲡⲁ
ⲯⲟⲧⲉ • ⲉⲩⲙⲟⲟⲛⲉ ϩⲛ̄ ⲧⲥⲱϣⲉ • Ⲡⲉϫⲉ ⲁⲡⲁ ⲯⲟⲧⲉ ⲛ̄
ⲁⲕⲣⲓⲡⲡⲓⲧⲁ • ϫⲉ ⲉⲓⲥ ⲡⲉⲕⲉⲓⲱⲧ • ⲙⲟⲩⲧⲉ ⲉ ⲣⲟⲕ • ⲉ
ⲧⲣⲉϥⲁⲁⲕ ⲛ̄ ⲣ︦ⲣ︦ⲟ • Ⲁⲩⲱ ⲛ̄ ⲧⲉⲓ ϩⲉ • ⲁ ⲁⲕⲣⲓⲡⲡⲓⲧⲁ •
ⲧⲁⲗⲉ ⲉ ⲡⲉϩⲧⲟ • ⲙ̄ ⲡⲛⲟϭ ⲛ̄ ⲥⲧⲣⲁⲧⲩⲗⲁⲧⲏⲥ • ⲁϥϫⲱⲣⲙ̄
ⲉ ⲡⲉⲓ ⲥⲁ ⲙⲛ̄ ⲡⲁⲓ • ⲁϥϫⲓ ⲛ̄ⲧⲉϥⲥⲏⲃⲉ • ⲁϥϣⲟⲗⲥ̄ ⲁϥⲡⲱⲧ •
ⲉ ⲧⲙⲏⲧⲉ ⲛ̄ ⲛⲉⲥⲟⲟⲩ ⲛ̄ ⲁⲡⲁ ⲯⲟⲧⲉ • ⲁϥⲣⲱϩⲧ̄ ⲉ ⲃⲟⲗ ⲛ̄
ϩⲏⲧⲟⲩ • Ϩⲟⲓⲛⲉ ⲁⲩⲕⲟⲛⲥⲟⲩ ⲉ ⲡⲉⲩⲙⲁⲕϩ̄ • ⲟⲛ̄ⲕⲟⲟⲩⲉ
ⲁⲩⲥⲱⲗⲡ̄ ⲉ ⲃⲟⲗ ⲛ̄ ⲛⲉⲩϭⲓϫ • ⲙⲛ̄ ⲛⲉⲩⲟⲩ|ⲉⲣⲏⲧⲉ • ⲁⲡⲁ
ⲯⲟⲧⲉ ⲇⲉ • ⲛ̄ ⲧⲉⲣⲉ ϥⲛⲁⲩ ⲉ ⲧⲉϥⲙⲉⲧⲁⲕⲣⲓⲟⲥ • ⲡⲉϫⲁϥ
ⲛⲁϥ • ϫⲉ ϩⲱ ⲉ ⲣⲟⲕ • ⲉⲕⲡⲉϩⲧ̄ ⲥⲛⲟϥ ⲛ̄ ⲁⲧⲛⲟⲃⲉ ⲉ ⲃⲟⲗ •
ⲁ ⲡϩⲏⲧ ⲅⲁⲣ ⲙ̄ ⲡⲉⲕⲉⲓⲱⲧ • ⲟⲩⲱ ⲉϥⲙ̄ⲧⲟⲛ • ⲉ ϩⲣⲁⲓ ⲉ
ϫⲱⲕ • ϫⲉ ⲁϥϫⲡⲟⲕ • ⲛⲟⲩϫ ⲛ̄ⲧⲉⲕⲥⲏⲃⲉ ⲉ ⲡⲉⲥⲕⲟⲉⲓϩ •
ϫⲉ ⲙ̄ⲡⲁⲧⲉ ⲡⲉⲕⲟⲩⲟⲉⲓϣ ϣⲱⲡⲉ • ⲉ ⲧⲣⲉ ⲕⲡⲉϩⲧ̄ ⲥⲛⲟϥ
ⲉ ⲃⲟⲗ • ⲉϥⲧⲱⲛ ϭⲉ ⲡⲙⲟⲩ ⲙ̄ ⲡⲉⲕⲉⲓⲱⲧ • ⲉⲧⲉ ⲙ̄ⲡⲉ ϥⲉⲓ
ⲉ ϫⲱⲕ ϩⲱⲱⲕ • ⲙ̄ⲡⲁⲧⲉ ⲙⲟⲟⲩ ϣⲱⲡⲉ • Ⲉⲩⲧⲱⲛ ⲛⲉ‐
ⲙⲟⲟⲛⲉ • ⲛ̄ⲣⲉϥϩⲉⲧⲃ̄ ϣⲏⲣⲉ ⲕⲟⲩⲓ • ⲉⲧⲉ ⲙ̄ⲡ ⲟⲩⲙⲟⲩⲟⲩⲧ
ⲙ̄ⲙⲟⲕ • ⲉⲕϫⲓ ⲉⲣⲱⲧⲉ ϩⲛ̄ ⲧⲉⲕⲙⲁⲁⲩ :-Ⲛⲁⲓ | ⲇⲉ • ⲉⲣⲉ
ⲁⲡⲁ ⲯⲟⲧⲉ ϫⲱ ⲙ̄ⲙⲟⲟⲩ • ⲁ ⲡϣⲏⲣⲉ ⲙ̄ ⲡⲧⲁⲕⲟ • ϣⲱⲗ
ⲛ̄ ⲧⲉϥⲥⲏⲃⲉ • ⲁϥⲡⲱⲧ ⲛ̄ⲥⲱϥ • ⲉϥⲧⲁⲗⲏⲩ ⲉ ⲡⲉϩⲧⲟ • ⲉϥ‐
ⲟⲩⲱϣ ⲉ ⲙⲟⲩⲟⲩⲧ ⲙ̄ⲙⲟϥ • Ⲡⲉϫⲉ ⲁⲡⲁ ⲯⲟⲧⲉ ⲛⲁϥ •