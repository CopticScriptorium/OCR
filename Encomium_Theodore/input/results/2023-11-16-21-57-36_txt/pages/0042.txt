ⲙ̄ ⲡⲉⲥⲉⲓⲱⲧ ⲉ ⲡⲉⲕ ⲧⲏⲏⲃⲉ • ⲛⲁⲓ ⲇⲉ ⲧⲏⲣⲟⲩ ⲁⲓⲁⲁⲩ
ⲛⲙ̄ⲙⲁⲕ • ⲙ̄ⲡⲉ ⲕⲛⲟⲓ ⲉ ⲡⲁ ⲉⲟⲟⲩ • Ⲁϥⲟⲩⲱϣⲃ̄ ⲛ̄ϭⲓ
ⲇⲓⲟⲕⲗⲡϯⲁⲛⲟⲥ • ⲉϥϫⲱ ⲙ̄ⲙⲟⲥ • ϫⲉ ⲛ̄ⲧⲕ̄ ⲛⲓⲙ • ⲉⲕϫⲱ
ⲉ ⲣⲟⲓ ⲛ̄ ⲛⲁⲓ ⲛ̄ ⲧⲉⲓ ϩⲉ • ⲛ̄ⲧⲟⲕ ⲡⲉ ⲡⲁ|ⲛⲁⲧⲟⲗⲁⲓⲟⲥ •
ⲡϣⲟⲩϣⲟⲩ ⲛ̄ ⲧⲙⲛ︦ⲧ︦ⲣ︦ⲣ︦ⲟ • ⲏ̄ ⲛ̄ⲧⲟⲕ ⲡⲉ ⲕⲗⲁⲩϯⲟⲥ •
ⲡϩⲓⲥⲱⲛ ⲛ︦ⲛ︦ ⲣ︦ⲣ︦ⲟ • Ⲡⲉϫⲉ ⲡⲇⲓⲁⲃⲟⲗⲟⲥ ⲛⲁϥ • ϫⲉ ⲟⲛ
ⲃⲓⲁ ⲙ̄ⲡⲟⲟⲩ • ⲉⲩⲉⲃⲉⲧ ⲡⲉⲓ ⲣⲁⲛ • ⲥⲛⲁⲩ ⲉ ⲃⲟⲗ ϩⲙ̄
ⲡⲕⲟⲥⲙⲟⲥ ⲧⲏⲣϥ̄ • ϩⲛ̄ ⲛ̄ⲣⲱⲙⲉ ⲛ̄ⲛⲉⲓⲥⲱⲧⲙ̄ ⲉ ⲣⲟⲟⲩ ϣⲁ
ⲉⲛⲉϩ • ⲉⲕⲣ̄ ⲟⲩ ⲛ︦ⲛ︦ ⲛⲉⲓ ⲣⲉϥⲛⲟⲩϭⲥ̄ • ⲉ ⲣⲟⲓ ⲉⲕϫⲱ ⲉ
ⲣⲟⲓ • ⲛ̄ ⲛⲉⲩⲣⲁⲛ • Ⲡⲉϫⲉ ⲡⲣ︦ⲣ︦ⲟ ⲛⲁϥ • ϫⲉ ⲡϣⲟⲩϣⲟⲩ
ⲛ̄ ⲧⲙⲛ︦ⲧ︦ⲣ︦ⲣ︦ⲟ ⲡⲉ • ⲡⲁⲛⲁⲧⲟⲗⲁⲓⲟⲥ ⲙⲛ̄ ⲕⲗⲁⲩϯⲟⲥ • ⲉⲓϫⲓ
ϩⲁⲓⲃⲥ̄ ϩⲁ ⲣⲟⲟⲩ • ϫⲉ ⲧⲱⲟⲩ ⲧⲉ ⲧⲙⲛ︤ⲧ︥ⲉⲣⲣ̄ⲟ • ϩⲁ ⲛⲉⲩ‐
ⲉⲓⲟⲧⲉ • Ⲡⲉϫⲉ ⲡⲇⲓⲁⲃⲟⲗⲟⲥ ⲛⲁϥ • ϫⲉ ϣⲁ ⲡⲟⲟⲩ ⲕⲉⲣ
ϩⲟⲧⲉ ϩⲏⲧⲟⲩ • ⲛ̄ ⲛ̄ⲇⲩⲣⲁⲛⲛⲟⲥ ⲉⲧ ⲙ̄ⲙⲁⲩ • | Ⲡⲉϫⲉ
ⲡⲣ︦ⲣ︦ⲟ ⲛⲁϥ • ϫⲉ ϯⲥⲟⲟⲩⲛ • ϫⲉ ⲁ ⲧⲣ︦ⲣ︦ⲟ ⲁⲛϯⲗⲉⲅⲉ ⲛ̄
ⲑⲉⲟⲇⲱⲣⲟⲥ ⲛ̄ⲕⲉ ⲥⲟⲡ • ⲁϥⲧⲟⲩⲛⲟⲥⲧ̄ ϩⲓϫⲙ̄ ⲡⲉⲑⲣⲟⲛⲟⲥ •
ⲛ̄ ⲧⲙⲛ︦ⲧ︦ⲣ︦ⲣ︦ⲟ • ⲁϫⲛ̄ ⲉⲣ ϩⲟⲧⲉ ϩⲏⲧϥ̄ ⲛ̄ ⲗⲁⲁⲩ • Ⲡⲉϫⲉ
ⲡⲇⲓⲁⲃⲟⲗⲟⲥ ⲛⲁϥ • ϫⲉ ⲁ ⲛⲉϩⲟⲟⲩ ⲉⲧ ⲙ̄ⲙⲁⲩ • ⲟⲩⲉⲓⲛⲉ • ⲁ
ⲧⲉⲩϩⲟⲧⲉ ⲱϫⲛ̄ ϣⲁ ⲉⲛⲉϩ ⲛⲁϩⲣⲁⲕ • ⲥⲟⲩⲱⲛ ⲉⲧ ⲛⲁⲕϫ (sic)•
ⲁⲛⲟⲕ ⲡⲉ ⲡⲉⲕⲉⲓⲱⲧ ⲡⲇⲁⲓⲙⲱⲛⲓⲁⲥⲕⲟⲥ • ⲉ ⲧⲃⲉ ⲟⲩ ⲉⲕⲉⲣ
ϩⲟⲧⲉ ϩⲏⲧⲟⲩ ⲛ̄ ⲑⲉⲟⲇⲱⲣⲟⲥ • ⲙⲛ̄ ⲕⲗⲁⲩϯⲟⲥ • ⲉⲣⲉ
ⲡϣⲏⲣⲉ ⲙ̄ ⲡⲣ︦ⲣ︦ⲟ ⲛ︦ⲛ︦ ⲙ̄ⲡⲉⲣⲥⲟⲥ • ϭⲁⲗⲏⲩ ⲉ ⲡⲁⲣⲭⲏ‐
ⲉⲡⲓⲥⲕⲟⲡⲟⲥ • ⲉⲩⲟⲩⲱϣ ⲉ ⲕⲁⲁϥ ⲉ ⲃⲟⲗ • ⲛ̄ⲥⲉϫⲟⲟⲥ ⲉ
ⲣⲟⲛ • ϫⲉ ⲁϥⲙⲟⲩ • ⲙ̄ⲡ ⲟⲩϥⲓ ⲛ̄ ⲧⲉϥⲁ|ⲥⲟⲩ ⲉⲩⲥⲟⲟⲩⲛ •
ϫⲉ ⲕⲉⲣ ϩⲟⲧⲉ ϩⲏⲧⲟⲩ • Ⲙⲏ ⲙ̄ⲡⲉ ⲡⲁⲣⲭⲏⲉⲡⲓⲥⲕⲟⲡⲟⲥ •
ⲕⲁⲁϥ ⲉ ⲃⲟⲗ • ⲛ̄ⲕⲉ ⲥⲟⲡ • ⲛϥ̄ⲉⲣ ϩⲁⲗ ⲙ̄ⲙⲟⲕ • ϫⲉ
ⲁϥⲙⲟⲩ • ⲁⲩⲱ ⲟⲛ ϫⲉ ⲡⲉϥⲥⲟⲛ ⲡⲉ ⲡⲁⲓ • ⲛ̄ⲧ ⲁⲛⲁⲙⲁϩⲧⲉ
ⲙ̄ⲙⲟϥ • ⲉⲓⲟⲩⲱϣ ⲉ ⲧⲣⲉ ⲕϯ ⲗⲟⲅⲟⲥ ⲛⲁⲓ • ϫⲉ ϣⲁⲓ‐
ⲧⲁϩⲉ ⲧⲉⲕⲙⲛ︦ⲧ︦ⲣ︦ⲣ︦ⲟ ⲉ ⲣⲁⲧⲥ̄ • ϣⲁⲕⲙⲟⲩⲟⲩⲧ ⲙ̄ⲙⲟⲟⲩ ⲙ̄
ⲡϣⲟⲙⲉⲧ • ⲡⲁⲛⲁⲧⲟⲗⲁⲓⲟⲥ • ⲙⲛ̄ ⲡⲁⲣⲭⲏⲉⲡⲓⲥⲕⲟⲡⲟⲥ •
ⲙⲛ̄ ⲕⲗⲁⲩϯⲟⲥ • ⲛ̄ⲧⲉ ⲧⲙⲛ︦ⲧ︦ⲣ︦ⲣ︦ⲟ • ⲉⲣ ⲧⲱⲕ ⲙⲁⲩⲁⲁⲕ •
Ⲡⲉϫⲉ ⲡⲣ︦ⲣ︦ⲟ ⲛⲁϥ • ϫⲉ ⲉⲓϣⲁⲛⲙⲟⲩⲟⲩⲧ ⲙ̄ⲙⲟⲟⲩ • ⲉⲣⲉ
ⲛⲓⲙ ⲛⲁⲙⲓϣⲉ ⲉ ϫⲱⲓ • ϫⲉ ⲛ̄ⲛⲉ ⲛ̄ⲃⲁⲣⲃⲁⲣⲟⲥ ϥⲓ ⲛ̄
ⲧⲁⲙⲛ︤ⲧ︦ⲣ︦ⲣ︥ⲟ ⲛ̄ ⲧⲟⲟⲧ • | Ⲡⲉϫⲉ ⲡⲇⲓⲁⲃⲟⲗⲟⲥ ⲙ̄ ⲡⲣ︤ⲣ︥ⲟ •