ⲡⲣ︦ⲣ︦ⲟ • ϫⲉ ⲟⲩⲇⲉ ϩⲁⲣⲙⲁ • ⲟⲩⲇⲉ ⲕⲁⲣⲟⲩⲭⲓⲟⲛ • |
ⲛ̄ⲧⲛ̄ⲛⲁⲁⲗⲉ ⲁⲛ ⲉ ⲣⲟⲟⲩ • ⲁⲩⲱ ⲧⲛ̄ⲛⲁⲃⲱⲕ ⲉ ⲡⲡⲟⲗⲁⲓ‐
ⲙⲟⲥ • Ⲡⲉϫⲉ ⲡⲣ︦ⲣ︦ⲟ ⲛⲁⲩ • ϫⲉ ⲃⲱⲕ ⲉ ⲡⲧⲁⲙⲓⲟⲛ ⲛ̄
ⲡⲉⲭⲣⲏⲙⲁ • ϥⲓ ⲙ̄ ⲡⲉⲧ ⲛⲁ ⲣⲱϣⲉ ⲉ ⲣⲟⲕ ⲙⲛ̄ ⲡⲉⲕ‐
ⲙⲏⲏϣⲉ • ϩⲙ̄ ⲡⲡⲟⲗⲁⲓⲙⲟⲥ • ϣⲁⲛⲧⲉ ⲧⲛ̄ⲕⲉⲧ ⲧⲏⲩⲧⲛ̄
ϩⲛ̄ ⲟⲩϫⲣⲟ • Ⲙⲛ︤ⲛ︥ⲥⲁ ⲛⲁⲓ ⲇⲉ • ⲁⲩⲃⲱⲕ ⲉ ⲡⲡⲟⲗⲁⲓⲙⲟⲥ •
ⲁⲩⲙⲓϣⲉ ⲙⲛ̄ ⲙ̄ⲡⲉⲣⲥⲟⲥ • ⲁⲩϫⲣⲟ ⲁⲩϭⲱⲡⲉ ⲙ̄ ⲡϣⲏⲣⲉ •
ⲙ̄ ⲡ︦ⲣ︦ⲟ ⲛ︦ⲛ︦ ⲙ̄ⲡⲉⲣⲥⲟⲥ • ⲁⲩⲧⲁϩⲟϥ ⲉ ⲣⲁⲧϥ̄ ⲉ ⲡⲣ︦ⲣ︦ⲟ •
Ⲡⲉϫⲉ ⲑⲉⲟⲇⲱⲣⲟⲥ ⲛⲁϥ • ϫⲉ ⲉⲓⲥ ⲡϣⲏⲣⲉ ⲙ̄ ⲡⲣ︦ⲣ︦ⲟ ⲛ︦ⲛ︦
ⲙ̄ⲡⲉⲣⲥⲟⲥ • ⲁⲓⲉⲛⲧϥ̄ ⲙ̄ ⲡⲉⲕ ⲙ̄ⲧⲟ ⲉ ⲃⲟⲗ • ϩⲓⲧⲛ̄ | ⲧϭⲟⲙ
ⲙ̄ ⲡⲁ ⲣ︦ⲣ︦ⲟ ⲡⲉⲭ︦ⲥ︦ • ⲁⲗⲗⲁ ⲛⲥ̄ⲧⲟ ⲁⲛ • ⲉ ⲧⲣⲉ ⲛⲕⲱ ⲙ̄ ⲡⲁⲓ
ϩⲁϩⲧⲛ̄ ⲗⲁⲁⲩ ⲛ̄ⲣⲱⲙⲉ • ⲉⲓ ⲙⲏ ⲧⲉⲓ ⲡⲁⲣⲭⲏⲉⲡⲓⲥⲕⲟⲡⲟⲥ •
Ⲡⲉϫⲉ ⲡⲣ︦ⲣ︥︦ⲟ ⲛⲁⲩ • ϫⲉ ϩⲱⲃ ⲛⲓⲙ ⲉⲧⲉⲧⲛ̄ⲟⲩⲁϣⲟⲩ • ⲁⲣⲓ
ⲥⲟⲩ ϩⲛ̄ ⲧⲁ ⲙⲛ︦ⲧ︦ⲣ︦ⲣ︦ⲟ • ⲁⲩⲱ ⲙⲛ̄ ⲗⲁⲁⲩ ⲛⲁⲉϣⲕⲱⲗⲩ •
ⲙ̄ ⲡⲉⲧⲛ̄ⲟⲩⲉϩⲥⲁϩⲛⲉ • Ⲡⲉϫⲉ ⲡⲣ︦ⲣ︦ⲟ ⲙ̄ ⲡⲁⲣⲭⲏⲉⲡⲓⲥⲕⲟ‐
ⲡⲟⲥ • ϫⲉ ϫⲓ ⲙ̄ ⲡϣⲏⲣⲉ • ⲙ̄ ⲡⲣ︦ⲣ︦ⲟ ⲛ︦ⲛ︦ ⲙ̄ⲡⲉⲣⲥⲟⲥ • ⲛⲅ̄
ⲕⲁⲁϥ ϩⲁ ⲧⲟⲟⲧⲕ̄ • ⲁⲩⲱ ⲛ̄ ⲧⲉⲓ ϩⲉ ⲁϥⲧⲁⲁϥ ⲛⲁϥ • ⲉⲣⲉ
ⲛ̄ⲛⲟϭ ⲧⲏⲣⲟⲩ ⲥⲟⲟⲩϩ • ⲉⲩⲟ ⲙ̄ⲙⲛ̄ⲧⲣⲉ ⲉ ⲡⲉⲓ ϩⲱⲃ •
Ⲙⲛ︦ⲛ︦ⲥⲁ ⲛⲁⲓ ⲇⲉ ⲁ ⲡϩⲱⲃ ⲱⲥⲕ̄ • ⲉⲣⲉ ⲡϣⲏⲣⲉ ⲙ̄ | ⲡⲣ︦ⲣ︦ⲟ
ⲛ︦ⲛ︦ ⲙ̄ⲡⲉⲣⲥⲟⲥ • ϭⲁⲗⲱⲟⲩ ⲉ ⲡⲁⲣⲭⲏⲉⲡⲓⲥⲕⲟⲡⲟⲥ • ⲁϥ‐
ⲥⲱⲧⲙ̄ ⲛ̄ϭⲓ ⲡⲉϥⲉⲓⲱⲧ • ϫⲉ ϥϭⲁⲗⲏⲩ ⲉ ⲣⲟϥ • ⲁϥϫⲟⲟⲩ
ⲛ̄ ϩⲛ̄ⲛⲟϭ ⲛ̄ⲧⲁⲉⲓⲟ ⲛⲁϥ • ⲁϥⲕⲱ ⲙ̄ ⲡⲉϥϣⲏⲣⲉ ⲉ ⲃⲟⲗ •
ⲁⲩⲱ ⲙ̄ⲡⲉ ⲗⲁⲁⲩ ⲉⲓⲙⲉ ⲉ ⲡⲉⲓ ϩⲱⲃ • Ⲡⲁⲣⲭⲏⲉⲡⲓⲥⲕⲟⲡⲟⲥ
ⲇⲉ • ⲁϥϫⲓ ⲛ̄ ⲛⲉⲭⲣⲏⲙⲁ • ⲁϥⲥⲟⲣⲟⲩ ⲛ̄ ⲛⲉϩⲏⲕⲉ ⲛ̄
ⲧⲡⲟⲗⲓⲥ • ⲙⲛ̄ ⲛⲉⲭⲏⲣⲁ • ⲙⲛ̄ ⲛ̄ⲟⲣⲫⲁⲛⲟⲥ • ⲙⲛ̄ ⲛⲉϥ‐
ⲑⲩⲥⲓⲁ ⲛ︦ⲛ︦ⲉⲕⲕⲗⲏⲥⲓⲁ ⲧⲏⲣⲟⲩ • Ⲡⲇⲓⲁⲃⲟⲗⲟⲥ ⲇⲉ ⲁϥⲟⲩ‐
ⲱⲛϩ̄ ⲉ ⲃⲟⲗ • ⲉ ⲡⲁⲥⲉⲃⲏⲥ • ⲇⲓⲟⲕⲗⲏϯⲁⲛⲟⲥ ⲉϥϫⲱ
ⲙ̄ⲙⲟⲥ ⲛⲁϥ ϫⲉ ⲉⲕϩⲙⲟⲟⲥ ⲉⲕⲣ̄ ⲟⲩ • ⲁ ⲡⲁⲣⲭⲏⲉⲡⲓⲥⲕⲟⲡⲟⲥ
ⲕⲱ ⲙ̄ ⲡ|ϣⲏⲣⲉ ⲙ ⲡⲣ︦ⲣ︦ⲟ ⲛ︦ⲛ︦ ⲙ̄ⲡⲉⲣⲥⲟⲥ ⲉ ⲃⲟⲗ • ⲁϫⲛ̄
ⲧⲉⲕⲕⲉⲗⲉⲩⲥⲓⲥ • ⲁϥϫⲓ ⲛ̄ⲧⲉϥϯⲙⲏ • ⲁϥⲧⲁⲁⲥ ⲛ̄ ⲛⲉϩⲏⲕⲉ
ⲛ̄ ⲧⲡⲟⲗⲓⲥ • ⲙ̄ⲡⲉ ϥϣⲉⲡ ϩⲣⲁⲕ ⲉ ⲡⲧⲏⲣϥ̄ • ⲉⲓⲥ ϣⲟⲙⲧⲉ
ⲅⲁⲣ ⲛ̄ⲣⲟⲙⲡⲉ • ϥϯ ⲁⲅⲁⲡⲏ ϩⲙ̄ ⲡⲉⲭⲣⲏⲙⲁ ⲛ̄ⲧⲁϥϫⲓⲧϥ̄ •
Ⲡⲣ︦ⲣ︦ⲟ ⲇⲉ ⲁϥⲙⲟⲩⲧⲉ • ⲉ ⲛⲉⲛⲟϭ ⲙ̄ ⲡⲡⲁⲗⲗⲁϯⲟⲛ •
ⲁϥⲧⲁⲙⲟⲟⲩ ⲉ ⲡⲙⲩⲥⲧⲏⲣⲓⲟⲛ ⲛ̄ⲧⲁ ⲡⲇⲓⲁⲃⲟⲗⲟⲥ ϫⲟⲟϥ •