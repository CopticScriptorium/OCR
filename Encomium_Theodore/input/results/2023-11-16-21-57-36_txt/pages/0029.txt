ϩⲛ̄ ⲧⲉⲭⲱⲣⲁ • ⲛ︦ⲛ︦ ⲙ̄ⲡⲉⲣⲥⲟⲥ • ⲉⲁ ⲡⲁ ⲉⲓⲱⲧ ⲁⲡⲁ ⲕⲁⲓⲟⲥ •
ϫⲟⲟⲥ ⲉ ⲣⲟⲓ • ϫⲉ ⲁⲛⲁⲅⲅⲉⲗⲟⲥ ⲧⲣⲉ ⲡⲗⲓⲙⲏⲛ • ⲉⲧ ⲉⲣⲉ
ⲛⲉⲓ ϩⲁⲅⲓⲟⲥ ⲥⲏϩ ⲉ ⲣⲟϥ • ⲡⲉⲛⲧⲁ ⲧⲣ︦ⲣ︦ⲱ ⲕⲁⲗⲓⲟⲡⲓⲍⲉ
ⲙ̄ⲙⲟϥ • ⲛ̄ ϩⲟⲩⲛ ⲉ ⲡⲉⲥⲕⲟⲓⲧⲱⲛ • ⲁⲩϩⲱⲗ ⲉ ⲃⲟⲗ ⲉϫⲛ̄
ⲧⲡⲟⲗⲓⲥ ⲧⲏⲣⲥ̄ • ⲙ̄ ⲡⲉⲥⲙⲟⲧ ⲛ̄ ϩⲙ̄ⲙⲁⲧⲟⲓ • ⲛ̄ⲧⲉ ⲡⲡⲟⲗⲁⲓ‐
ⲙⲟⲥ • ⲉⲣⲉ | ⲛ̄ⲁⲅⲅⲉⲗⲟⲥ ⲱϣ ⲉ ⲃⲟⲗ • ϩⲓⲑⲏ ⲙ̄ⲙⲟⲟⲩ •
ⲉⲩϫⲱ ⲙ̄ⲙⲟⲥ • ϫⲉ ⲉⲓⲥ ⲑⲉⲟⲇⲱⲣⲟⲥ • ⲡⲁⲛⲁⲧⲟⲗⲁⲓⲟⲥ •
ⲁϥⲉⲓ ⲉϫⲱⲧⲛ̄ • ⲉ ⲃⲉⲧ ⲧⲏⲩⲧⲛ̄ ⲉ ⲃⲟⲗ • ⲁⲩⲱ ϣⲁ ϩⲣⲁⲓ
ⲉ ⲡⲟⲟⲩ ⲛ̄ϩⲟⲟⲩ • ⲡⲗⲓⲙⲏⲛ ⲛ̄ ⲛⲉⲓ ϩⲁⲅⲓⲟⲥ • ⲑⲉⲟⲇⲱⲣⲟⲥ •
ⲙⲛ̄ ⲕⲗⲁⲩϯⲟⲥ • ϩⲏⲗ ⲉ ⲃⲟⲗ ϩⲓϫⲛ̄ ⲧⲉⲭⲱⲣⲁ ⲧⲏⲣⲥ̄ ⲛ︦ⲛ︦
ⲙ̄ⲡⲉⲣⲥⲟⲥ • Ⲁⲩⲱ ⲉⲣϣⲁⲛ ⲟⲩⲡⲟⲗⲁⲓⲙⲟⲥ • ϣⲱⲡⲉ ϩⲛ̄
ⲧⲙⲏⲧⲉ • ⲛ︦ⲛ︦ ⲙ̄ⲡⲉⲣⲥⲟⲥ • ⲙⲛ̄ ⲛⲉϩⲣⲱⲙⲁⲓⲟⲥ • ⲛ̄ⲥⲉⲁⲣⲭⲉⲓ
ⲙ̄ ⲙⲓϣⲉ ⲙⲛ̄ ⲛⲉⲩⲉⲣⲏⲩ • Ⲛ̄ⲧⲉⲩⲛⲟⲩ ϣⲁⲣⲉ ⲡϩⲁⲅⲓⲟⲥ
ⲑⲉⲟⲇⲱⲣⲟⲥ • ϯ ⲛ̄ⲧⲉϥⲥⲙⲏ ϩⲛ̄ ⲛ̄|ⲧⲟϣ ⲛ̄ ⲛⲉϩⲣⲱⲙⲁⲓⲟⲥ •
ϫⲉ ⲁ ⲑⲉⲟⲇⲱⲣⲟⲥ • ⲡⲁⲛⲁⲧⲟⲗⲁⲓⲟⲥ • ⲙⲛ̄ ⲕⲗⲁⲩϯⲟⲥ •
ⲉⲓ ⲉϫⲱⲧⲛ̄ • ⲉ ⲃⲉⲧ ⲧⲏⲩⲧⲛ̄ ⲉ ⲃⲟⲗ • ⲁⲩⲱ ⲛ̄ⲧⲉⲩⲛⲟⲩ
ϣⲁⲣⲉ ⲛⲉϩⲧⲱⲱⲣ • ⲉⲧ ⲉⲣⲉ ⲛⲉⲩⲗⲓⲙⲏⲛ • ⲙ̄ ⲡⲉⲥⲛⲁⲩ
ⲧⲁⲗⲏⲩ ⲉ ⲣⲟⲟⲩ • ⲉⲩⲍⲱⲅⲣⲁⲫⲉⲓ ⲛ̄ ϩⲟⲩⲛ ⲉ ⲡⲕⲟⲓⲧⲱⲛ
ⲛ̄ ⲧⲣ︦ⲣ︦ⲱ︦ ϣⲁⲩϩⲙ̄ϩⲙ̄ • ⲛ̄ⲥⲉϩⲱⲗ ⲉ ⲃⲟⲗ • ⲛ̄ⲧⲉⲩⲛⲟⲩ
ϩⲛ̄ ⲧⲉⲭⲱⲣⲁ ⲛ︤ⲛ︥ ⲙ̄ⲡⲉⲣⲥⲟⲥ ⲧⲏⲣⲟⲩ • ⲉ ⲧⲃⲉ ⲡⲣⲁⲛ ⲙ̄
ⲡϩⲁⲅⲓⲟⲥ ⲑⲉⲟⲇⲱⲣⲟⲥ • ⲡⲁⲛⲁⲧⲟⲗⲁⲓⲟⲥ • ⲙⲛ̄ ⲕⲗⲁⲩϯⲟⲥ
ⲙ̄ⲡⲁⲧ ⲟⲩⲙⲓϣⲉ ⲉ ⲡⲧⲏⲣϥ̄ • Ⲉⲓⲧⲁ ⲙⲛ︦ⲛ︦ⲥⲁ ⲛⲁⲓ ⲁⲩⲕⲟⲧⲟⲩ •
ⲉ ⲧⲉⲩⲭⲱⲣⲁ ⲁⲛ|ϯⲟⲭⲓⲁ • ⲙⲛ̄ ⲡⲁⲣⲭⲏⲉⲡⲓⲥⲕⲟⲡⲟⲥ •
ⲙⲛ̄ ⲛⲉ ⲛ̄ⲧⲁⲩⲃⲱⲕ ⲛⲙ̄ⲙⲁⲩ • ⲙ̄ⲡ ⲟⲩϫⲓ ⲗⲁⲁⲩ ⲛ̄ ϣⲱⲗ •
ⲛ̄ⲧⲉ ⲙ̄ⲡⲉⲣⲥⲟⲥ ⲛⲙ̄ⲙⲁⲩ • Ⲁⲩⲱ ⲛ̄ ⲧⲉⲣ ⲟⲩϩⲱⲛ ⲉ ϩⲟⲩⲛ •
ⲉ ⲧⲡⲟⲗⲓⲥ ⲛ̄ ⲧⲙⲛ︦ⲧ︦ⲣ︦ⲣⲟ • ⲁⲛⲃⲁⲓϣⲓⲛⲉ ⲉⲓ • ⲁⲩⲧⲁⲙⲉ
ⲡⲣ︦ⲣ︦ⲟ • ϫⲉ ⲁ ⲑⲉⲟⲇⲱⲣⲟⲥ ⲉⲓ • ⲙⲛ̄ ⲕⲗⲁⲩϯⲟⲥ ⲡⲉⲕϣⲏⲣⲉ •
ⲁⲩⲙⲏⲏϣⲉ ⲛ̄ⲗⲟⲩⲗⲁⲓ • ϣⲱⲡⲉ ⲙ̄ ⲡⲛⲁⲩ ⲉⲧ ⲙ̄ⲙⲁⲩ •
ⲁⲩⲥⲱⲟⲩϩ ⲧⲏⲣⲟⲩ ϫⲓⲛⲉ ⲡⲉⲩⲕⲟⲩⲓ • ϣⲁ ⲡⲉⲩⲛⲟϭ • ⲉⲩ‐
ϭⲱϣⲧ̄ ⲉ ⲃⲟⲗ ϩⲏⲧⲟⲩ • ⲛ̄ ⲛⲉⲓ ⲡⲉⲧ ⲟⲩⲁⲁⲃ • ⲁⲩⲱ
ⲁⲩⲥⲧⲉⲫⲁⲛⲟⲩ • ⲛ̄ ⲧⲡⲟⲗⲓⲥ ⲧⲏⲣⲥ̄ • Ⲁⲩⲱ ⲁ ⲧⲙⲁⲁⲩ •
ⲛ̄ ⲁⲡⲁ ⲕⲗⲁⲩϯ|ⲟⲥ • ⲙⲛ̄ ⲧⲉϥⲥⲱⲛⲉ • ⲁⲗⲉ ⲉⲛϩⲁⲣⲙⲁ
ⲛ︦ⲣ︦ⲣ︦ⲱⲟⲩ • ⲁⲩⲉⲓ ⲉ ⲃⲟⲗ • ⲉ ⲧⲱⲙⲛ︦ⲧ︦ ⲉ ⲣⲟⲟⲩ • ϩⲛ̄ ⲧⲉϩⲓⲏ •
ⲛ̄ⲑⲉ ⲛ̄ ⲓⲱⲥⲏⲫ ⲙ̄ⲡⲉⲓ ⲟⲩⲟⲉⲓϣ • ⲛ̄ⲧⲁϥⲃⲱⲕ ϩⲏⲧϥ̄ • ⲛ̄