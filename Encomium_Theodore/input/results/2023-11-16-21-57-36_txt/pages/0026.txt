ⲧⲁⲉⲓⲣⲉ • ⲛ̄ ⲟⲩϭⲟⲙ • ⲛⲅ̄ ⲛⲁⲩ ⲉ ⲣⲟⲥ • Ⲁⲩⲱ ⲁ ⲡⲣ︦ⲣ︦ⲟ
ⲧⲣⲉ ⲩⲉⲓⲛⲉ ⲉ ⲃⲟⲗ • ⲙ̄ ⲡϩⲁⲅⲓⲟⲥ ⲕⲗⲁⲩϯⲟⲥ • ϩⲙ̄ ⲡⲕⲟⲓ‐
ⲧⲱⲛ ⲛ̄ ⲧⲣ︦ⲣ︦ⲱ • ⲁⲩⲧⲁϩⲟϥ ⲉ ⲣⲁⲧϥ̄ ⲉ ⲡϩⲁⲅⲓⲟⲥ ⲑⲉⲟ‐
ⲇⲱⲣⲟⲥ • ⲁⲩⲱ ⲛ̄ ⲧⲉⲣ ⲉϥⲛⲁⲩ ⲉ ⲣⲟϥ • ⲁϥⲁⲣⲭⲉⲓ ⲛ̄
ⲣⲓⲙⲉ ⲙⲛ̄ ⲡⲕⲉ ⲕⲗⲁⲩϯⲟⲥ • ϩⲓ ⲟⲩⲥⲟⲡ | ⲉⲛⲉⲩϯⲡⲉⲓ ⲉ
ⲡⲙⲁⲕϩ̄ ⲛ̄ ⲛⲉⲩⲉⲣⲏⲩ • ⲁⲩⲱ ⲁ ⲡⲣ︦ⲣ︦ⲟ ⲕⲁⲁⲩ • ⲛ̄ ⲟⲩϩⲃ̄‐
ⲇⲱⲙⲁⲥ ⲛ̄ϩⲟⲟⲩ • ⲉⲩϭⲓⲛⲉ ⲙ̄ ⲡϣⲓⲛⲉ ⲛ̄ ⲛⲉⲩⲉⲣⲏⲩ • Ⲛ̄
ⲧⲉⲣⲉ ⲧⲣ︦ⲣ︦ⲱ ⲇⲉ • ⲛⲁⲩ ⲉ ⲡⲉⲩⲡⲣⲟⲥⲟⲡⲟⲛ • ⲁⲥⲉⲡⲉⲓⲑⲩⲙⲉⲓ
ⲉ ⲣⲟⲟⲩ • ⲁⲥϫⲟⲟⲩ ⲛ̄ⲥⲁ ⲟⲩⲍⲟⲅⲣⲁⲫⲟⲥ • ⲁϥⲙⲉϩ ⲓⲁⲧϥ̄
ϩⲛ̄ ⲛⲉⲧ ⲟⲩⲁⲁⲃ • ⲙ̄ ⲡⲉⲥⲛⲁⲩ • ⲁⲩⲱ ⲁⲩⲥϩⲁⲓ ⲙ̄ ⲡⲉⲩ‐
ϩⲓⲥⲱⲛ • ⲉ ⲛⲉϫⲟ ⲙ̄ ⲡⲉⲥⲕⲟⲓⲧⲱⲛ • Ⲉⲓⲧⲁ ⲙⲛ︤ⲛ︥ⲥⲁ ⲛⲁⲓ •
ⲁ ⲁⲡⲁ ⲕⲗⲁⲩϯⲟⲥ • ϣⲓⲛⲉ ⲛ̄ⲥⲁ ⲡⲟⲩϫⲁⲓ • ⲛ̄ ⲛⲉϥⲣⲱⲙⲉ •
ⲛ̄ ⲧⲟⲟⲧϥ̄ ⲙ̄ ⲡϩⲁⲅⲓⲟⲥ ⲑⲉⲟⲇⲱⲣⲟⲥ • ⲁⲩⲱ ϫⲉ ⲁ ⲡⲣ︦ⲣ︦ⲟ
ⲉⲣ ⲗⲁⲁⲩ ⲛⲁⲕ ⲙ̄ ⲡⲉⲑⲟⲟⲩ • Ⲡⲉϫⲁϥ ⲛⲁϥ • ϫⲉ | ⲙ̄ⲡⲉ
ⲡⲁ ⲙⲉⲣⲓⲧ ⲛ̄ ⲥⲟⲛ • ⲁⲗⲗⲁ ⲉϥϣⲓⲛⲉ ⲛ̄ⲥⲁ ϩⲟⲧⲣⲉⲧ • ϩⲛ̄
ⲟⲩⲅⲁⲙⲙⲟⲥ ⲉⲧ ϫⲁϩⲙ̄ • ⲙⲛ̄ ⲧⲉϥϣⲉⲉⲣⲉ • Ⲡⲉϫⲉ ⲡϩⲁⲅⲓⲟⲥ
ⲑⲉⲟⲇⲱⲣⲟⲥ ⲛⲁϥ • ϫⲉ ⲛⲅ̄ ⲉⲣ ϩⲟⲧⲉ ⲁⲛ • ⲱ̄ ⲡⲁ ⲙⲉⲣⲓⲧ
ⲛ̄ ⲥⲟⲛ ⲕⲗⲁⲩϯⲟⲥ • ⲉⲓⲥ ⲙⲓⲭⲁⲏⲗ • ⲙⲛ̄ ⲅⲁⲃⲣⲓⲏⲗ • ⲟⲛ
ⲥⲟⲃⲉⲧ ⲉ ⲣⲟⲛ ⲙ̄ ⲡⲉⲥⲛⲁⲩ • ϯϫⲱ ⲅⲁⲣ ⲙ̄ⲙⲟⲥ ⲛⲁⲕ •
ⲱ̄ ⲡⲁ ⲥⲟⲛ • ϫⲉ ⲙⲉⲣⲉ ⲗⲁⲁⲩ ⲙ̄ ⲡⲉⲑⲟⲟⲩ ϣⲱⲡⲉ ⲙ̄ⲙⲟⲛ •
Ⲉⲓⲧⲁ ⲙⲛ︦ⲛ︦ⲥⲁ ⲟⲩⲉⲃⲟⲧ ⲛ̄ϩⲟⲟⲩ • ⲁ ⲡⲁⲣⲭⲏⲉⲡⲓⲥⲕⲟⲡⲟⲥ •
ϯ ⲙ̄ ⲡⲉϥⲟⲩⲟⲓ • ⲉ ⲡⲣ︤ⲣ︥ⲟ ⲉϥϫⲱ ⲙ̄ⲙⲟⲥ • ϫⲉ ⲡⲉⲛϫⲟⲉⲓⲥ |
ⲡⲣ︦ⲣ︦ⲟ • ⲁ ⲡϩⲱⲃ ⲣⲱϣⲉ • ⲉⲛϣⲟⲟⲡ ϩⲛ̄ ⲧⲉⲓ ⲭⲱⲣⲁ ⲧⲁⲓ •
ⲕⲁⲁⲛ | ⲉ ⲃⲟⲗ • ⲧⲛ̄ⲃⲱⲕ ⲉ ⲧⲛ̄ⲭⲱⲣⲁ • ⲧⲛ̄ϫⲟⲟⲩ ⲙ̄
ⲡⲉⲕϣⲏⲣⲉ ⲛⲁⲕ • Ⲡⲉϫⲉ ⲡⲣ︦ⲣ︦ⲟ ⲛⲁϥ • ϫⲉ ⲛ̄ ϯⲛⲁⲕⲁ
ⲑⲉⲟⲇⲱⲣⲟⲥ ⲉ ⲃⲟⲗ ⲁⲛ • ϣⲁⲛⲧ ⲉⲕϫⲟⲟⲩ ⲙ̄ ⲡⲁ ϣⲏⲣⲉ
ⲛⲁⲓ ⲉϥⲟⲩⲟϫ • Ⲁⲩⲱ ⲛ̄ ⲧⲉⲓ ϩⲉ ⲁ ⲡⲁⲣⲭⲏⲉⲡⲓⲥⲕⲟⲡⲟⲥ •
ⲧⲁⲙⲉ ⲡϩⲁⲅⲓⲟⲥ ⲑⲉⲟⲇⲱⲣⲟⲥ • ⲉ ⲡϣⲁϫⲉ ⲙ̄ ⲡⲣ︦ⲣ︦ⲟ •
Ⲁⲥϣⲱⲡⲉ ⲇⲉ ⲙ̄ ⲡⲉϥⲣⲁⲥⲧⲉ • ⲁ ⲧⲣ︦ⲣ︦ⲱ ϯ ⲙ̄ ⲡⲉⲥⲟⲩⲟⲓ
ⲉ ⲡⲣ︦ⲣ︦ⲟ • ⲁⲥⲉⲧⲉⲓ ⲙ̄ⲙⲟϥ • ϫⲉ ⲉⲕⲉϯ ⲛ̄ⲧⲛ̄ϣⲉⲉⲣⲉ • ⲛ̄
ⲕⲗⲁⲩϯⲟⲥ ⲛ̄ ⲥϩⲓⲙⲉ • ϫⲉ ⲛⲉⲥⲙⲉ ⲙ̄ⲙⲟϥ ⲉ ⲡⲉϩⲟⲩⲟ •
Ⲡⲉϫⲉ ⲁⲡⲁ ⲕⲗⲁⲩⲇⲓⲟⲥ ⲛ̄ ⲧⲣ︤ⲣ︥ⲱ • ϫⲉ ⲁ ⲛⲁ ⲉⲓⲟⲧⲉ •
ⲙⲛ̄ ⲡⲁⲣⲭⲏⲉⲡⲓⲥⲕⲟⲡⲟⲥ • ⲟⲩⲱ ⲉⲩϩⲱ|ⲧⲣ̄ ⲙ̄ⲙⲟⲓ • ϩⲙ̄
ⲡⲅⲁⲙⲙⲟⲥ • ⲙ̄ⲡⲁⲧ ⲉⲓⲉⲓ ⲉ ⲡⲉⲓ ⲙⲁ • ⲙⲛ̄ϭⲟⲙ ⲙ̄ⲙⲟⲓ •