*Ϯⲙⲁⲣⲧⲩⲣⲓⲁ̃ ⲛ̃ⲧⲉ ⲡⲓⲁ̃ⲅⲓⲟⲥ ⲗⲟⲩⲕⲁⲥ ⲡⲓⲉⲩⲁⲅⲅⲉⲗⲓⲥⲧⲏⲥ
ⲉⲑⲟⲩⲁⲃ ϧⲉⲛ ⲟⲩϩⲓⲣⲏⲛⲏ ⲛ̃ⲧⲉ ⲫ︦ϯ︦ ⲁ̃ⲙⲏⲛ
Ⲛⲁϥⲙⲏⲛ ⲉ̃ⲡⲁⲩⲗⲟⲥ ⲛ̃ϫⲉ ⲗⲟⲩⲕⲁⲥ ⲉϥⲟⲓ ⲛⲁϥ ⲙ̃ⲙⲁ-
ⲑⲏⲧⲏⲥ ⲟⲩⲟϩ ⲉⲛⲅⲣⲁⲙⲙⲁⲧⲉⲩⲥ ⲉϥⲥϧⲁⲓ ⲛ̃ⲛⲉϥⲡⲣⲁⲝⲓⲥ
ⲧⲏⲣⲟⲩ ⲛⲉⲙ ϩⲱⲃ ⲛⲓⲃⲉⲛ ⲉⲑⲛⲁⲛⲉⲩ ⲉ̃ⲧⲉϥϩⲓⲱⲓϣ ⲙⲙⲱⲟⲩ
ϧⲉⲛ ⲫⲣⲁⲛ ⲙ̃ⲡⲉⲛϭ︤ⲥ︥ ⲓⲏ︤ⲥ︥ ⲡⲭ︤ⲥ︥ ⲉⲧⲁⲩⲓ̃ ⲇⲉ ⲉ̃ⲣⲱⲙⲏ ϯⲃⲁⲕⲓ
ⲁⲩϩⲱⲗⲉⲙ ⲛⲟⲩⲛⲓϣϯ ⲛ̃ⲉⲭⲙⲁⲗⲱⲥⲓⲁ̃ ⲛ̃ⲧⲟⲧϥ ⲙ̃ⲡⲥⲁⲧⲁ-
ⲛⲁⲥ ⲉ̃ϧⲟⲩⲛ ⲉⲡⲥⲟⲩⲉⲛ ⲡⲉⲛϭ︦ⲥ︦ ⲓⲏ︦ⲥ︦ ⲡⲭ︦ⲥ︦ ⲉⲧⲁϥⲉ̃ⲙⲓ ⲉ̃ⲛⲁⲓ
ⲛ̃ϫⲉ ⲕⲉⲥⲁⲣⲟⲥ ⲛⲏⲣⲱⲛ ⲁϥϫⲱⲛⲧ ϧⲉⲛ ⲟⲩⲛⲓϣϯ ⲛ̃ⲗⲓⲃⲓ
ⲉϧⲟⲩⲛ ⲉⲡⲁⲩⲗⲟⲥ ⲛⲉⲙ ⲗⲟⲩⲕⲁⲥ ⲟⲩⲟϩ ⲡⲁⲩⲗⲟⲥ ⲙⲉⲛ
ⲁϥⲑⲣⲟⲩⲱ̃ⲗⲓ ⲛ̃ⲧⲉϥⲛⲁϩⲃⲓ ⲗⲟⲩⲕⲁⲥ ⲇⲉ ⲁϥⲫⲱⲧ ⲉⲃⲟⲗ-
ϩⲁ ⲡϩⲟ ⲙ̃ⲡⲟⲩⲣⲟ ⲁϥϣⲱⲡⲓ ⲉϥϩⲓⲱⲓϣ ⲕⲁⲧⲁ ⲃⲁⲕⲓ ⲛⲓⲃⲉⲛ
ⲛⲉⲙ ϯⲙⲓ ⲉⲧϧⲉⲛ ϯⲡⲁⲣⲁⲗⲓⲁ̃ ⲧⲏⲣⲥ ⲛ̃ⲧⲉ ⲣⲱⲙⲏ ⲙ̃ⲡⲓ-
ⲉⲩⲁⲅⲅⲉⲗⲓⲟⲛ ⲛ̃ⲧⲉ ⲡⲉⲛϭ︦ⲥ︦ ⲓⲏ︦ⲥ︦ ⲡⲭ︦ⲥ︥︦ ⲉⲁϥⲧⲁϫⲣⲉ ⲫⲛⲁϩϯ
ⲙ̃ⲡⲭ︦ⲥ︦ ϧⲉⲛ̃ ϯⲯⲩⲭⲏ ⲛ̃ϩⲁⲛⲙⲏϣ ϩⲁⲛⲛⲓϣϯ ⲇⲉ ⲙ̃ⲙⲏⲓⲛⲓ
ⲛⲉⲙ ϩⲁⲛϣⲫⲏⲣⲓ *ⲛⲁϥⲓ̃ⲣⲓ ⲙ̃ⲙⲱⲟⲩ ϧⲉⲛ ⲛⲏ ⲉⲑϣⲱⲛⲓ
ϩⲁⲛⲃⲉⲗⲗⲉⲩ ϣⲁϥⲑⲣⲟⲩⲛⲁⲩ̃ ⲙ̃ⲃⲟⲗ ϩⲁⲛϭⲁⲗⲉⲩ ϣⲁϥ-
ⲑⲣⲟⲩⲙⲟϣⲓ ϩⲁⲛⲕⲁⲕⲥⲉϩⲧ ϣⲁϥⲧⲟⲩⲃⲱⲟⲩ ϩⲁⲛⲕⲟⲩⲣ
ϣⲁϥⲑⲣⲟⲩⲥⲱⲧⲉⲙ ⲛⲉⲙ ϩⲁⲛⲕⲉⲙⲏϣ ⲛ̃ⲥⲙⲟⲧ ⲛ̃ϣⲱⲛⲓ
ⲛ̃ⲟⲩⲑⲟ ⲛ̃ⲣⲏϯ ⲉ̃ⲁϥⲉⲣⲫⲁϧⲣⲓ ⲉⲣⲱⲟⲩ ϧⲉⲛ ⲫⲣⲁⲛ ⲙ̃ⲡⲉⲛϭ︦ⲥ︦
ⲓⲏ︦ⲥ︦ ⲡⲭ︦ⲥ︦ ⲁⲩⲛⲁϩϯ ⲛϫⲉ ϩⲁⲛⲃⲁⲕⲓ ⲛⲉⲙ ϩⲁⲛⲧⲓⲙⲓ ⲉⲩⲟϣ
ⲉ̃ⲡⲓⲣⲁⲛ ⲉⲑⲟⲩⲁⲃ ⲛ̃ⲧⲉ ⲡⲉⲛϭ︦ⲥ︦ ⲓⲏ︦ⲥ︦ ⲡⲭ︦ⲥ︦ ⲉⲩⲛⲁⲩ ⲉ̃ⲛⲓⲙⲏⲓⲛⲓ
ⲉⲧⲉϥⲓ̃ⲣⲓ ⲙ̃ⲙⲱⲟⲩ ⲛϫⲉ ⲡⲉϥⲃⲱⲕ ⲗⲟⲩⲕⲁⲥ ϩⲁⲛⲉⲕⲕⲗⲏⲥⲓⲁ̃
ⲛⲉⲙ ϩⲁⲛⲙⲟⲛⲏ ⲛⲁⲩⲕⲱⲧ ⲙ̃ⲙⲱⲟⲩ ⲕⲁⲧⲁ ⲙⲁ ⲛⲏ ⲇⲉ
ⲧⲏⲣⲟⲩ ⲉⲧⲁⲩⲛⲁϩϯ ⲛⲁⲩⲣⲱⲟⲩⲧ ⲡⲉ ⲉϧⲟⲩⲛ ⲉ̃ⲡϣⲉⲙϣⲓ
ⲙ̃ⲡⲉⲛϭ︦ⲥ︦ ⲓⲏ︦ⲥ︦ ⲡⲭ︦ⲥ︦ ⲛⲉⲙ ϯⲥⲃⲱ ⲛ̃ⲧⲉ ⲡⲓⲁⲅⲓⲟⲥ ⲗⲟⲩⲕⲁⲥ
ⲉⲧⲁⲩⲛⲁⲩ ⲇⲉ ⲛ̃ϫⲉ ⲛⲓⲟⲩⲏⲃ ⲛ̃ⲧⲉ ⲛⲓⲓ̃ⲇⲱⲗⲟⲛ ⲁ ⲡⲥⲁⲧⲁ-
ⲛⲁⲥ ⲙⲁϩ ⲡⲟⲩϩⲏⲧ ⲁⲩⲉⲣ ⲟⲩⲥⲟϭⲛⲓ ⲛⲉⲙ ⲛⲓⲓ̃ⲟⲩⲇⲁⲓ ⲉⲧϧⲉⲛ
ϯⲭⲱⲣⲁ ⲧⲏⲣⲥ ⲉ̃ⲧⲉⲙⲙⲁⲩ ⲉⲑⲣⲟⲩⲑⲱⲟⲩϯ ⲉϧⲟⲩⲛ ⲉ̃ⲡⲓ-