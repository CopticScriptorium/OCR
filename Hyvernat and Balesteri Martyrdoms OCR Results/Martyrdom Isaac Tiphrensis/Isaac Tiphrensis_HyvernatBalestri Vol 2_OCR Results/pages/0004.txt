ϣⲧⲉⲙⲥⲱⲧⲉⲙ ⲛ̃ⲥⲱⲓ ⲭⲛⲁⲙⲟⲩ ⲛ̃ⲕⲁⲕⲱⲥ ⲡⲉϫⲉ ⲡⲓⲁ̃ⲅⲓⲟⲥ
ⲁⲃⲃⲁ ⲓ̃ⲥⲁⲁⲕ ⲛⲁϥ ϫⲉ ⲥⲥϧⲏⲟⲩⲧ ϧⲉⲛ ⲡⲓⲉⲩⲁⲅⲅⲉⲗⲓⲟⲛ
ⲉⲑⲟⲩⲁⲃ ϫⲉ ⲙ̃ⲡⲉⲣⲉⲣϩⲟϯ ϧⲁⲧϩⲏ ⲙ̃ⲫⲏ ⲉⲑⲛⲁϧⲱⲧⲉⲃ
ⲙ̃ⲡⲉⲧⲉⲛⲥⲱⲙⲁ ⲧⲉⲧⲉⲛⲯⲩⲭⲏ ⲙ̃ⲙⲟⲛ ϣϫⲟⲙ ⲙ̃ⲙⲱⲟⲩ
ⲉ̃ϧⲟⲑⲃⲉⲥ ⲁ̃ⲣⲓϩⲟϯ ⲇⲉ ⲛ̃ⲑⲟϥ ϧⲁⲧϩⲏ ⲙ̃ⲫⲏ ⲉⲧⲉ ⲟⲩⲟⲛ
ϣϫⲟⲙ ⲙ̃ⲙⲟϥ ⲉ̃ϯⲯⲩⲭⲏ ⲛⲉⲙ ⲡⲓⲥⲱⲙⲁ ⲉ̃ⲧⲁⲕⲱⲟⲩ ϧⲉⲛ
ϯⲅⲉⲉⲛⲛⲁ ⲛ̃ⲧⲉ ⲡⲓⲭⲣⲱⲙ ⲡⲉϫⲉ ⲡⲓϩⲏⲅⲉⲙⲱⲛ ⲛⲁϥ ϫⲉ
ⲉ̃ⲣⲉ ⲛⲁⲓ ⲥϧⲏⲟⲩⲧ ⲛ̃ⲑⲱⲛ ⲡⲉϫⲉ ⲡⲓⲁ̃ⲅⲓⲟⲥ ⲛⲁϥ ϫⲉ
ⲉⲩⲥϧⲏⲟⲩⲧ ϧⲉⲛ ⲡⲓⲉⲩⲁⲅⲅⲉⲗⲓⲟⲛ ⲡⲉϫⲉ ⲡⲓϩⲏⲅⲉⲙⲱⲛ
ⲛⲁϥ ⲟⲛ ϫⲉ ⲛ̃ⲑⲟⲕ ⲟⲩⲣⲉϥⲱϣ ⲡⲉϫⲉ ⲡⲓⲁⲅⲓⲟⲥ ⲛⲁϥ ϫⲉ
ⲙ̃ⲙⲟⲛ ⲛⲁϥϣⲓⲛⲓ ⲙ̃ⲙⲟϥ ⲡⲉ ⲛ̃ϫⲉ ⲡⲓϩⲏⲅⲉⲙⲱⲛ ϫⲉ ⲛ̃ⲑⲟⲕ
ⲟⲩⲣⲉⲙⲑⲱⲛ *ⲡⲉϫⲉ ⲡⲓⲁⲅⲓⲟⲥ ⲛⲁϥ ϫⲉ ⲁ̃ⲛⲟⲕ ⲟⲩⲣⲉⲙϯ
ⲫⲣⲉ ϧⲉⲛ ⲡⲑⲟϣ ⲡⲁⲛⲁⲩ ⲡⲉϫⲉ ⲡⲓϩⲏⲅⲉⲙⲱⲛ ⲛ̃ⲇⲓⲟ̃ⲛⲏⲥⲓⲟⲥ
ϫⲉ ⲁ̃ⲛⲁⲩ ϫⲉ ⲭⲛⲁϣⲑⲱⲧ ⲙ̃ⲡⲉϥϩⲏⲧ ϣⲁϯϣⲉ ⲛⲏⲓ
ⲉ̃ⲧⲁⲙⲓⲓⲁϯ ⲛ̃ⲧⲁⲧⲁⲥⲑⲟⲓ
Ⲉⲧⲁϥⲁ̃ⲗⲏⲓ ⲉ̃ⲡⲓϫⲟⲓ ⲛ̃ϫⲉ ⲡⲓϩⲏⲅⲉⲙⲱⲛ ⲁϥϩⲱⲗ ⲉ̃ⲧⲁ-
ⲙⲓⲓⲁϯ ⲇⲓⲟ̃ⲛⲏⲥⲓⲟⲥ ⲇⲉ ⲁϥϭⲓ ⲙ̃ⲡⲓⲙⲁⲕⲁⲣⲓⲟⲥ ⲉϧⲟⲩⲛ
ⲉ̃ⲡⲉϥⲏⲓ ⲟⲩⲟϩ ⲡⲉϫⲁϥ ⲛⲁϥ ϫⲉ ⲥⲱⲧⲉⲙ ⲛ̃ⲥⲱⲓ ⲁ̃ⲣⲓⲑⲩⲥⲓⲁ
ⲛ̃ⲛⲓⲛⲟⲩϯ ⲙ̃ⲙⲟⲛ ϣⲏⲣⲓ ⲛ̃ⲧⲏⲓ ⲉ̃ⲃⲏⲗ ⲉ̃ⲟⲩϣⲉⲣⲓ ⲙ̃ⲙⲁⲩ-
ⲁⲧⲥ ϯⲛⲁⲧⲏⲓⲥ ⲛⲁⲕ ⲉⲩⲥϩⲓⲙⲓ ϯⲛⲁⲑⲣⲉ ⲡⲓϩⲏⲅⲉⲙⲱⲛ
ⲧⲏⲓⲕ ⲛ̃ⲟⲩⲧⲁⲝⲓⲥ ⲛ̃ⲧⲉⲕϭⲓⲧⲁⲓⲟ ⲁ̃ϧⲟⲕ ⲛ̃ⲑⲟⲕ ⲛⲉⲙ ⲡⲁⲓ-
ⲣⲁⲛ ϫⲉ ⲓⲏ︦ⲥ︦ ⲡⲉϫⲉ ⲡⲓⲙⲁⲕⲁⲣⲓⲟⲥ ⲛⲁϥ ϫⲉ ϣⲉ ⲛⲓϣⲗⲏⲗ
ⲛ̃ⲧⲉ ⲛⲏ ⲉⲑⲟⲩⲁⲃ ϫⲉ ⲁⲕϣⲁⲛⲉⲣⲭⲁⲣⲓⲍⲉⲥⲑⲉ ⲛⲏⲓ ⲛ̃ϯⲙⲉⲧ-
ⲟⲩⲣⲟ ⲛ̃ⲧⲉ ⲇⲓⲟⲕⲗⲏⲧⲓⲁⲛⲟⲥ ϯⲛⲁϫⲱⲗ ⲉ̃ⲃⲟⲗ ⲁⲛ
ⲙ̃ⲡⲁϭ︦ⲥ︦ ⲓ︦ⲏ︦ⲥ︦ ⲡⲭ︦ⲥ︦ ⲇⲓⲟⲛⲏⲥⲓⲟⲥ ⲇⲉ ⲉ̃ⲧⲁϥⲉ̃ⲙⲓ ϫⲉ ϥⲛⲁ-
ⲥⲱⲧⲉⲙ ⲛ̃ⲥⲱϥ ⲁⲛ ⲁϥⲗⲟϫϥ ⲉϥⲥⲁϫⲓ ⲛⲉⲙⲁϥ ⲁϥⲧⲏⲓϥ